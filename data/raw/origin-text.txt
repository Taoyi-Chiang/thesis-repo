---
賦篇：稼如雲賦以「農夫望歲歡以滌場」為韻
賦家：張仲素
天何言哉，歲云秋矣。臨甫田而一望，見多稼之具美。亙平野而雲鬱，覆高原而黛起。九土用康，兆人賴止。豈非協風中律，農祥順軌。土牛作候而不愆，銅雀載鳴而有以。
徒觀其千畝既良，萬頃式臧。興有渰而混色，霑霡霂以齊芳。雜非煙與非霧，乍漠漠以蒼蒼。孰克辨乎帝力，咸自嘉於我疆。御田祖之神，時聞擊鼓；樂農夫之慶，且見築場。
察彼近郊，知夫四裔。何山苗之能植，伊隰桑之尚蔽。豐滋漫若，用表於播時；悅茂油然，寧憂於晚歲。
矧乃華實云就，堅好不渝。豈茨梁之足喻，若薈蔚之將敷。知艱難垂戒於往哲，務藨蔉在勸於鄙夫。爰協古公之政，式宏管氏之虞。
至夫實穎蓁蓁，厥田上上。膏陰潤以蕃庶，矗朝隮之異狀。邱陵共秀，且聞束皙之詩；黍稷盈疇，更鬱仲宣之望。
懿夫白露凝冷，清風戒寒。是刈是獲，式燕且歡。諒遺滯之足利，思京坻而可觀。
蓋由我君勤儉所彰，純嘏屢錫。運璿衡之冥數，煥玉燭而昌歷。分地而嘉穀用登，報天而犧牛在滌。下臣睹而作頌，敢歎美於成績。
重曰：望如雲兮我稼既同，除其穢兮田具是功。既庭又碩兮將表歲終，喜有秋兮可以勞農。
---
賦篇：三復白圭賦以「立身慎言思是用則」為韻
賦家：張仲素
賢哉南容，詠白圭於雅什。奉明義以為誡，徵莠辭於口給。諒同符於素履，將辨志而貞立。玷生在玉，伊良工之可磨；言出於躬，縱駟馬之不及。
是知詩之為喻，言以昭信。想研精於奧旨，知底滯於遺韻。詠歎彰其不足，反覆明乎克慎。身之是省，況開卷而念茲；心苟無瑕，異獻璞之往吝。
允矣君子，宜其念之。懲諸嘉玉，觀爾靈龜。尚鮮華之彩，慕特達之詞。知在涅而不昧，同居暗以無欺。重明哲以作則，故沉吟於四時。既切磋以求友，將造次而解頤。得之自中，殊學者之四失；復而無斁，類夫子之繹思。
是謨是訓，是傚是則。諒修已以為物，可自家而刑國。既引之以改過，復重之以比德。香芸自雜於卷舒，青蠅寧間乎白黑。
彼以圭為瑞，此以誡為珍。苟因文而假物，非貴玉而賤珉。然則懷璧者恥慢藏而成玷，事君者畏不密而失身。
夫其列於雅頌，備法語之為用。
垂於後昆，庶厥道之長存。汗簡之文可考，絕編之義再敦。且非守句之末學，有異斷章而賦言。豈不以賢智之心，慎樞機之所啟；瑾瑜之質，懼毫髮以成痕。
懿夫誌士仁人，明不自是。執一善以無失，故三復而樂只。若或志於斯行，秉善價而誰毀。
---
賦篇：公儀休焚機賦以「政者為理敦俗」為韻
賦家：張仲素
物有資於利用，則機之功也可錄。初離立以待時，竟開張而濟俗。言念魯相，溫其如玉。覽下妾而獻藝，將自家而窒欲。克勤克儉，誠君子之息機；焚如棄如，示小人之止足。
酌其妙也，得而言者。斯以明貴賤，正儒雅。龍梭勿用，猶懸素壁之隅；星石曾支，尚在綠窗之下。
懿其以彼火烈，彰茲行危。諒舍之而是警，非敝之而改為。鼓鍾於宮，覺前言之嘉喻；勞薪用爨，嗟彼世以方知。
惟此政經，必資輔理。傷抱布之趨來，異斷機之所擬。燎枯木以煙散，暢清音而風美。迢迢之象，遠在於天；札札之聲，不雜於耳。
且懷柔之理，文歸不競。何兆庶之淺深，在仁知之游泳。道自絕於瑕玷，慶旁作乎龜鏡。絲麻不績，而家乃致於肥；煨燼未除，而邦已聞其政。
是知重為輕根，旨遠道敦。息邪贏於高位，澄細流於上源。雖屢空於衣褐，實垂裕於子孫。
---
賦篇：信圭賦以「分形立象以保乎身」為韻
賦家：張仲素
瑟彼信圭，諸侯是執。當大君之辨等，與五玉而咸集。皎以式孚，堅於特立。錫山川以為瑞，在享獻而增襲。將持比德以省躬，豈獨退揚而進揖。
懿夫潔白其質，縝密其文。得儀形之是表，敘羔雁以成群。玷絕可磨，不愧南容之復；性惟特達，每勞宣代之分。
則而效之，惟其嘉矣。觀正直可以行化，取毀方於焉克己。至若左右佩珩，淒鏘宮徵。寧同乎信以守之，豈嗟乎不我屑以。
韋弦可譬，琮璧自殊。孚尹旁達，陽采外敷。因追琢以為用，諒小大之合符。韞以保焉，匪沽諸善價；省其人也，宜賦以「生芻。此乃邦之令典，孰可已乎。
捧當心而措於掌，足以見古人之象。
稟溫潤而洞晶熒，於以彰文物之形。色配彼蒼，示不言之信；神如此鑒，同明德之馨。
所以掌節是司，藉之乎繅。與蒲穀而齊列，冀邦家之永保。比楚玉之無瑕，哂夏璜之有考。
或以圭為瑞，或以象為珍。傳命自同於符璽，達情可接於君臣。稽彼前典，光輝日新。念君子之作誡，宜近取諸乎身。
---
賦篇：黃雀報白環賦以「靈禽感德報以白環」為韻
賦家：張仲素
征晦明於異域，聞庶類之酬德。彼黃雀之罹害，遇青衿而見惻。有纖微之陋體，無彩翠之奇色。投林苦鴟鳶之患，墜地逢螻蟻之食。情懷舊匹，尚有啁噍之音；自戀故枝，難舉翩翾之翼。
感之奚止，曰楊氏子。取於步武之內，寘彼巾箱之裡。全而育之，焉知所以。洎養羽之再就，方銜恩而決起。黃花受哺，寧同食椹之懷；白璧來酬，用記封公之祉。
言徵其事，載赫厥靈。表齊諧之異誌，合漢史之祥經。倏去之時，既入群而多類；重來之夕，方詭狀以呈形。稱仙使而報德，何倖喜之可稱。質乍隱於恍惚，環既受而晶熒。
且賁然之好，瑞以神告。其潔白而就封，諒生成之是報。
想夫初飛葉際，忽墜花陰。空城路遠，穿屋譏深。化未及於遙海，聲似愁於北林。焉知鴻鵠之秉誌，實賴兒童之有心。
是知好生自中，神貺玄格。贈祥符之數四，勝兼金之累百。皛皛月圓，規規霜白。溫其之色，且異隨侯之珍；皎若之形，自類有虞之獲。
嗟夫。靈異之跡，出於無間。或鵲緘玉印，或樹蘊金環。
曾未若稚子懷仁，祥禽致感。彼君子之出處，實濟物於迍坎。環兮四代五公，垂竹帛之可覽。
---
賦篇：迴文錦賦以「文思精絕今古傳賞」為韻
賦家：張仲素
昔竇滔之于役從軍，伊少婦兮玉潔蘭薰。對鳴機以抽恨，織美錦而成文。攢萬緒之荏苒，揉眾彩之絪縕。腸迴而綠字初結，發亂而青絲共棼。萋兮斐兮，常屬思於黃絹；不日不月，長寄懷於碧雲。
其始也軫蕙心，蓄藻思。披黃流之渥彩，等後素之繪事。循環而覽，夫言豈一端；宛轉而求，則韻皆居次。
寫別既久，怨心有盈。錦霞駁而增麗，詩綺靡而緣情。自發於巧心素手，何慚於墨妙筆精。
當其用寄遠方，臨風載閱。跡類雕蟲，文如委纈。既連珠而復貫，又通理而不絕。居人言念，緘萬恨而在中；君子置懷，字三歲而寧滅。
是繹是尋，攻乎織紝。宛而成章，見色絲之麗；永以為好，表美人之心。儻或以新而代故，豈殊陋古而榮今。黼黻不同，愁閱目而等耀；彩章自異，懼讒口之見侵。
況復委篋多年，化塵千古。方爛兮如在，復燦兮可覩。
藻豔波旋，環回輻圓。蘊四愁而難解，煥五彩以相鮮。猶或踰繡段，勝彩牋。貴以文自奪鴛衾之價，贈乎遠無勞雁足之傳。
且物在人亡，留思長想。謂其文之著也，可卷而懷；謂其製之貴焉，乃攄而賞。若知七襄之非匹，豈玉案之虛往。
---
賦篇：漲昆明池賦以「池滿春流思象河漢」為韻
賦家：張仲素
空闊靈沼，蒼茫舊規。昔穿焉，迎秋而大閱戎艦；今漲也，乘春而無竭陂池。
時則陽候既序，陰冰已泮。天子乃詔京尹以庀役，命水工而叶讚。陳眾力而雲鍤勃興，決萬派而箭流共灌。澹汪汪之積水，似耿耿之斜漢。
況復穀雨初霽，夭桃正春。總上善以利物，涵聖澤之深仁。軼彼宮沼，瀰如海濱。鼓金堤之曲岸，揚石鯨之彩鱗。浪湧煙郊，更失辨牛之涘；日華翠瀲，纔分織女之津。
伊昔殊荒未化，勤遠是思。非障澤之瀦矣，將水戰而肄之。構館浮鷁，以遨以嬉。獱獺呈形，有類於文身之俗；鳧鷖亂響，如習乎下瀨之師。
春水平兮波緩，春日煦兮沙暖。雖守柔以易狎，竟安卑而就滿。重泉之沫，騷騷而若迴；淺沚之毛，離離而漸短。
至若鏡朗風收，澄明不流。沃餘潤於芳野，引孤光於釣舟。豈獨鱉蜃是獻，實亦龜龍載游。
厥跡既往，前聞可想。故人遙集，曾分刼火之灰；蕃帥來朝，暗識滇河之象。
其漲則那，式詠且歌。開鄭白之墳衍，流畎澮以天波。瑞氣長凝，表宸居之在鎬；晴虹乍飲，若榮光之出河。大哉水之為量，皆從夫一勺之多。
---
賦篇：鑒止水賦以「澄虛納照遇象分形」為韻
賦家：張仲素
水可取鑒，人能就諸。將審己以征實，必含形而納虛。其止也靜，其清也徐。方湛兮而皎鏡，異沔彼而淪胥。符上善之心，自多宏納；見無私之狀，臨或躊躇。資坎德之深矣，諧至人之淡如。
當其曉日增鮮，光風未度。既清泠以爰止，持炯戒以為喻。等濫觴之猶蓄，何一杯之是措。諒善惡之咸觀，必形影之自遇。
豈獨無當五色，空涵眾文。伊吉凶之肇起，如動靜之潛分。
俯而窺，似神交之澹泊；默而察，若靈化之絪縕。
且義葉養蒙，道深觀竅。洞虛無以責有，在清明而惟肖。心不同也，常稱厚貌之疑；鑒之精兮，未若重泉之照。辨妍媸而無失，固潔著而為妙。斯所以田巴覽之而獨悲，陸雲觀之而自笑。
若乃芳塘始啟，白水初澄。有美人兮方覿，坐曲岸而情凝。毫髮已分，想沉姿而映藻；清華不動，見浮彩之生菱。
是知聲有往而必復者，謂其響答；水以止而能鑒者，謂之冥合。方取則於川渟，孰混歸於海納。
此亦紀人事，垂正經。庶在觀身而責影，豈徒品物而流形。
今則萬頃方臨，群容在掌。隨方圓以見意，在清通而賦象。苟明鑒之不遺，願飾躬而是往。
---
賦篇：繪事後素賦以「五色成文彰之在素」為韻
賦家：張仲素
畫繪之事，彰施於文。表其能，故散彩而設；雜其暈，故後素而分。
運茲潔白之光，綜彼深淺之色。始其布，終若組織。成山龍華蟲之美，實曰當仁；後黑黃蒼赤之采，固無慚德。間精微而不亂，蔚明麗之相得。
昭昭以著，鬱鬱斯皇。發眾狀而逾出，映繁文而益彰。奪朱紫兮不能爭其要，汙白黑兮無以損其光。於以界道，斯能辨方。昔實瞻之在前，昭基體始；今為來者居上，爛以主張。
素為繪兮，事惟從古。禮於繪也，義實斯取。其素也同至淳之得一，其繪也合比象而為五。
理眾者寡，予惟汝明。無使輝華自混，無使毫發難並。處昧之間，造形則辨；居有無之際，遇物皆呈。雖欲勿用，曷其有成。
乃知作繪者惟文是務，言詩者在理為喻。故得盡飾之道，不愆於素。
探周禮冬官之職，諧衛風碩人之詞。爰遂事而乃眷，幸全功而勿疑。質不勝文，孰謂何先何後；白能受采，有以顛之倒之。胡未至而取誚，豈卒獲而能欺。
不有分布，孰為文采。恒起予於後進，潤色斯成；苟棄我於已前，人文焉在。美矣夫繪事之義，所以刑萬邦而昭四海。
---
賦篇：穆天子宴瑤池賦以「眾仙護儀靈感斯集」為韻
賦家：張仲素
昔穆王之禦天下，蕩誌思元，凝然眇然。將以肆車馬之遠跡，訪昆閬之群仙。
既而獲八駿以為乘，輿六龍而並騖。謂升天可冀，寧為海右之巡；行地無疆，漸出人間之路。弱水已逾，層城是赴。洎夫展王毋之儀容，見列仙之軒輅。絳官元圃，異故鄉之樓台；鳳舞鸞歌，勝至樂之韶濩。
澄光渺彌，極望瑤池。湛水容之漫漭，蕩日采以參差。遠近洲沚，駢羅羽儀。蕩蕩五雲，冒芝田而不散；翩翩三鳥，拂珠樹以相隨。
金液是嚐，玉杯是挹。桃杏之花競秀，蓬瀛之侶遙集。遊仙可戀，覺天路之日長；惟帝念歸，懼人間之景急。
嗟乎。道不可測，理難具形。且復淫神之與驕誌，啄腐之與吞腥。固不可以長遊仙境，久會眾靈。
於是回輕軒，反飛鞚。卻瞻遼廓而無見，尚聞簫鼓之餘弄。雖周文之歌鎬燕，且異尋仙；秦穆之享鈞天，常稱在夢。此則詣之者身，從之者眾。
稽彼異錄，陳茲所窺。後之王者，樂以聞斯。方士彩童，幾涉風波之阻；金莖玉露，寧延隙駟之馳。
故我后端拱穆清，無為元感。卻走馬而萬方以泰，不出戶而八紘盡覽。彼乃輕萬里而崇一朝，孰若濟群生於屯坎。
 
---
賦篇：玉鉤賦以「常協政經故無朓朒」為韻
賦家：張仲素
月以陰德，玉聞夜光。伊在天而成象，杳如鉤而可望。每映樓而皎皎，類照廡之煌煌。隱見以時兮不愆其候，虧全有節兮此惟其常。當其霽景方晚，晴飆既涼。瑩迢遞之初魄，出西南之一方。韜皎皎之輝，尚潛元兔；呈纖纖之狀，詎假白狼。
矧乃就盈之姿，曲成是愜。從三讓而載吐，表四序之克協。侔雕瓊之異象，契舒蓂之數葉。臨洞房之內，猶隔瑣窗；隱遙城之隅，乍明粉堞。
觀夫媚霜煙，掛遼敻。悟如珪之有始，知合璧之將聖。既麗天而作則，亦順辰而為政。彎環而素彩未流，蕭散而丹霞始淨。
所以增思婦之獨愁，發詩人之興詠。豈止生彼海澨，煥乎天經。況於玉以比德，復如鉤而效靈。落魚浦之間，偏宜泛影；垂朱簾之側，宛似分形。
思其迥出隴陰，漸登雲路。每因躔而進晷，若就新而去故。沉泬寥之空碧，麗柔明之微素。曷蛾眉之足儔，豈玉璜之能喻。
然而合其道也，則圓景不渝；順其化也，而盈缺或殊。當未光之時，所明若昧；自哉生之外，其有如無。
且色依微於林表，晦見西方之謂朓；光掩映於暘穀，朔出東隅以為朒。今異此而守度，諒君明而臣肅。故其賦玉鉤之輝輝，誠可增金波之穆穆。
---
賦篇：反舌無聲賦以「氣感聲盡取以候時」為韻
賦家：張仲素
彼眾禽兮，終歲嚶嚶；此反舌兮，語默有程。蓋時止而則止，故能鳴而不鳴。青春始分，則關關而爰語；朱夏將半，乃寂寂而無聲。有以見天地之候，有以知禽鳥之情。
爾乃觀其所來，察其所以。或群或友，爰飛爰止。啄朱櫻而潛下，嫋綠楊而暗起。先秋而默，恥競響於蜩螗；擇木而遊，契不言於桃李。於是靜觀其妙，先征其比。閟茲百囀，誡煩詞於躁人；默若三緘，象欲訥於君子。
徒觀其行藏以時，喧靜惟允。其鳴也有節，其默也可準。初疑管弦之並奏，鏗爾曲終；又似環佩之齊鳴，詘然聲盡。
是以理契中寂，道符閑澹。陰陽交而止聲，春夏交而知感。哂城烏之夜噪，向曙乃啼。歎野鶴之秋鳴，在陰常慘。
原夫生乃依巢，來而依候。靜集林薄，閑棲苑囿。飛而無懼，知皇家仁解網羅；應不愆期，答聖君信及鳥獸。
懿夫遏其音，調其羽。結舌何異，銷聲何取。鶯能囀，鸞善舞。鳳鏘鏘而聲樂，雁嗷嗷而音苦。在和鳴而則多，於敬授而何補。
曷若動適其宜，靜得其時。伴元燕之辭巢，秋而俱去；陪黃鳥之遷木，春以為期。豈比夫嘻嘻者聞妖於亳社，交交者見刺於秦詩。
斯則冥契陰騭，迥殊品彙。標羽族以稱奇，載月令以為貴。配鳴鳩之拂羽，備歲候於三百六旬；比鶡鳥之吞聲，應天時於二十四氣。至矣哉。隨時之智，從宜之義，抑斯禽之謂。
---
賦篇：山呼萬歲賦以「大君升中維嶽兆祥」為韻
賦家：張仲素
天作大室，巍乎蒼蒼。立極正位，含精降祥。惟漢武之肇祀，聞嘉言之孔彰。告盈數以不忒，鬱希聲之載揚。
於時五輅既臻，千官畢會。望嶄岩之絕壁，升縹緲之華蓋。排羽衛於山前，刻金石於天外。諒精誠之至感，致天地之交泰。於是騰洪音，流翠藹。始則類乎雷殷，終不因於地籟。惟天祚聖穀，得一而盈；維嶽降神聲，至三而大。
夫其登封則千古是追，峻極而四方是維。瑞載光於漢史，德且詠於周詩。動合休徵，有異坻頹之震；響含靈祀，且殊大塊之噫。
是時也，百神受職，萬靈獻功。霽山霧，收山風。福穰穰於宇內，聲隱隱於封中。
且啟迪之微，延洪是表。因勒成而響答，殊卜祝之占兆。憑乎物陋，石言之不臧；錫自天歎，夢齡之尚少。
懿乎吻合，散乎絪縕。邈崇邱之杳靄，伊仰止而敷聞。掩龜格與鳳降，軼神光與慶雲。獨得乎數千百祀，何慚於七十二君。
稽彼眾山，諮夫四嶽。或泥金於杳靄，或瘞玉於綿邈。封並聞夫再三，響未效於清濁。
方今文物芬鬱，寰瀛廓澄。我后克讓，謙勤夙興。已固如山之壽，式當如日之升。所以下臣獻頌，望翠華之是登。
---
賦篇：窗中列遠岫賦以「山遠而見如在諸掌」為韻
賦家：張仲素
仁者靜而自閑，高其居而閉其關。爰開窗以列岫，若施障而圖山。邈彼黛巘，當於其間。
至若虛牖洞開，連峰向晚。雲無心而迥出，鳥厲翼而孤返。初疑鏡裏，覺萬象之俱深；又似壺中，見三山之尚遠。
洎如雨歇原野，風開薄帷。天道不窺而自見，山光遙麗而增思。謝守臨齋，以觀詠之不足；陶公開卷，則知室是遠而。若薜蘿之在眼，方坐嘯而搘頤。杳杳雲峰，既自中而玩矣；蒼蒼海嶠，亦孔昭而見之。
況復彩翠之容，朝昏是變。將避俗以無悶，殊近知而守見。簾光乍入，增松雪之微明；砌竹旁垂，助林巒之蔥蒨。
夫其窗也，或飾之以青瑣，交之以綺疏。想取榮於爾室，非助境於吾廬。鑿垣而疊嶂遙列，寓目而幽襟必舒。偶琴酒之樂只，泯色空之豁如。
且彼植木玩芳者有時而改，累土為山者有時而始。曷若曲肱隱几，事幽功倍。垂碧紗而嵐氣共凝，卷宿霧而翠屏常在。
是知事有親而逾失，遠而匪疏。徇利爭先之徒，固難知也；逃名小隱之士，或近沽諸。
亦何必尋赤城之標，究蓮峰之掌。彼垂堂而是冒，此自牖而可賞。山中人兮，誠不在於獨往。
---
賦篇：管中窺天賦擬以「觀夫則能眇外」為韻
賦家：張仲素
管為物兮虛，受天為體兮據。安能因徑寸之丙將，窮轉轂之端。用當其無，蒼蒼之色何盡；微而不大，恢恢之狀則難。故雖無私以居上，信可因物而仰觀。
於是正瞻視，品清澄。察九垠之際，極一目之能。髣髴其形，難識翼摩之鵠；依稀其狀，猶如背負之鵬。或因夫窺牖是見，且異夫置階而升。
風息八方，煙消四極。默淳淳之靈響，湛悠悠之神域。乃執輕管，納麗則。遙睇罔僭，審窺不忒。虛其內，雖高明之可分；小其形，胡廣大之能測。故使蓋影多掩，笠形半匿，月既滿而猶虧，日將中而如昃。掌握之內，安得容其九重；咫尺之中，豈能盡其五色。
且管之為質也秉直，天之為體也含虛，天執虛而秉陽垂象，管抱直而利有用無。信大小之有異，亦遐邇以斯殊。窺臨既加，徒云其至矣。貞觀必得，信安可測。
夫若然則固知事不可以近圖遠，物不可以小謀大，小謀大則立而致尤，近圖遠則坐而賈害。故方朔言也，明俟時之難；莊周著之，表遊方之外。
客有勤學孜孜，憂心悄悄，服仁義而罔舍，守翰墨而自矯，將搦管而是窺，願天上之不遺微眇。
---
賦篇：玉磬賦擬以「偕聲同氣律興曲碧」為韻
賦家：張仲素
客有觀光於樂府，見玉磬之騰英。嗟至寶之明契，如截肪之曲成。挺十德以為美，諧八音而作程。韞櫝未施，尚秘璘玢之色；在懸以和，乍聞清越之聲。
當其磬師來求，玉人爰格。將古樂之是備，自他人而雲獲。追琢既成，磨礱載白。掩淒清之瓊佩，洞閑華之水碧。
然後張之清廟，奏彼朱宮。懸簨虡而其容轉麗，偶笙簧而其韻暫同。明半規而似月，發異彩而如虹。
懿此昭質，暢矣音律。練響而鳴球可諧，還和而浮石非匹。爛鮮華之溫潤，含正聲之縝密。惠而好我，為齊路以足珍；藏或俟時，殊泗濱之自出。
至於擊拊孔皆，備虞韶而克諧；清明可貴，表尼父之忘味。於以宣古風，於以蕩邪氣。越羽籥之繁會，聆鬼神於仿佛。
豈獨質類冰凝，響與風興。混金石之華，清光不昧；較隍池之寶，美價斯騰。是知叔之離而三代尚紀，子之擊而千古攸稱。
則知夫樂之所屬，本於化俗。方將審音以知政，豈在雕金而鏤玉。麗矣哉荊山之珍兮，可奏洞庭之曲。
---
賦篇：千金市駿骨賦以題為韻
賦家：張仲素
良金可聚，駿骨難遇。傳名豈限乎死生，賈價寧視乎全具。伊前王之善誘，賴下臣之素數。滿籯初訝乎一空，絕足終欣其薦赴。故郭隗發求馬之術，使燕昭興築台之務。賢為國寶，昔見載之於經；馬以龍名，後亦表之於賦。
當其勤求未至，思慮益專。安得戀軒而就勒，空聞馳荊而刷燕。多亦奚為，每厭倦於凡類；愛而不見，寧惜費於且千。蓋為傾心於延望之日，市骨實猶生之年。其誌著，其謀宣。非獨自馬而獲馬，此實因賢而訪賢。何異祿豐而遊士可集，餌美而潛魚必懸。
夫其取與之分，戒其鄙吝；是非罔惑，孰敢妄進。苟能賤貨以沽名，果乃愜心而得駿。斯骨也，當填溝壑，誰分天驥之上才；縱視丹青，豈辨靈螭之洪胤。幸特達而見重，使聲價之復振。
至若唐公驌驦，穆王騄駬。代勞馳路，追奔結軌。陳力效能，死而後已。豈若稱德之際，交義之始。金侔龜形，骨異象齒。求焉事殊於漢日，懸之數合於秦市。
智能測遠，利用鉤深。葉田方之念，諧季劄之心。敦信外彰，表然諾於匪石；沉機內密，重枯朽於捐金。
想夫嘶風頫影，垂髾植發。雖仆質於弊帷，曾受精於皎月。蒙君子一顧之渥恩，知異日窮塵之委骨。
---
賦篇：河橋竹索賦以「誰謂河廣一葦航之」為韻
賦家：張仲素
大川不測以設險，浮橋架迥以通逵。利乎濟也或溢，解乎難也無私。以虛舟而易蕩，屬激箭以相推。吾見其梁木斯壞，安得稱大道甚夷。肇彼謀者，莫知其誰。於是辦修笮，曳長縻。侔可久以為慮，將制動而咸資。
且夫原始要終，授材度費。征十圍之巨，收千古之貴。費非難得，用之不既。易危成安，斯之所謂。
憑遠岸，亙長河。將好勁以橫截，或守柔以旁羅。每自直以應用，恒守節而居多。
檻欄之勢，舳艫之廣。因大索以橫流，俾群材之攸仰。皆恃此以綰縶，故不憂於板蕩。
徒謂其勁挺為質，連延不一。或指遠岸以孤引，或自中灘而對出。苟異誌而殊途，亦齊勞而共逸。縱奔澌激射，浮湍迅疾。駭聲騰雷，驚波湊日。雖前後之鼓怒，終上下而駢比。拔山之倫，扛鼎之匹。雖則取之大壯，抑亦勢之或失。豈不以順事安排，故能守乎元吉。
斯乃道濟行路，功深模軌。人有觀於投足，物寧憂於濡尾。視索而久存，亦何比於一葦。
況橋因索而襲故，索以橋而用長。力雖參於索鐵，係或固於苞桑。
恢益下之極致，信為物之紀綱。彼黿鼉虛構於溟海，烏鵲徒駕於天潢。惟眾人之攸利，蓋有助於連航。
夫物有小而可以屬詞，材有小而足以濟時。索因有條而不紊，人亦直道而用之。儻要津以見假，願盡力以維持。
---
賦篇：東郊迎春賦以「立春之日備禮東郊」為韻
賦家：王起
我皇則銅渾而有倫，應木德之惟新。展東郊之盛禮，出左个而迎春。所以先庚有秩，舊典攸遵。將欽承上帝，而敬授於下人者也。
於是法駕鏗鏘，嚴城翕習。見太史之先謁，知勾芒之已及。都人士女，候彩仗以駿奔；文物聲明，擁彩華而鱗集。莫不聽玉漏而雷動，赴靈壇而嶽立。
於是闢重門，遵九逵。服蒼玉，載青旗。草木之萌，必因茲而動矣；原野之蟄，亦自此而啟之。展聖容之穆穆，引天步之遲遲。
有翼有嚴，不徐不疾。百辟陪乘，千官扈蹕。遵皇衢而却轉，度青門而迥出。八鑾振響，隨解凍之和風；五輅騰輝，映麗天之遲日。
東郊之中，肅穆會同。俎豆莘莘而駭目，衣冠楚楚而鞠躬。祥雲為之郁靄，佳氣為之蔥蘢。青帝克禋，必來顧而來享；玄穹廣覆，何自西而自東。
當是時也，四遐縱觀，五福來備。瞻聖皇之迴輪，知太昊之整轡。登臺者漸樂，擊壤者咸遂。莫不荷煦嫗於陰陽，感溫仁於天地。
夫然，則跂行可以不夭，根著可以漸苞。異逆暑之吹豳，空聞乎德肅於火；殊迎寒於旁磔，何足以禮行於郊。
則知和氣熙熙，盛容濟濟。必蒼龍之整駕，當青鳥之司啟。握金鏡而明王道，調玉燭而昭國體。莫不在迎春之盛禮。
---
賦篇：元日觀上公獻壽賦以題為韻
賦家：王起
歲移木德，春變銅渾。觀上公之獻壽，表南面之居尊。贊以至誠，俾天長而地久；陳乎盛禮，亦星列而雷奔。所以上增景物，所以下答湛恩。豈徒閱夫濟濟，而炫彼元元。
時也，百辟無譁，九賓有秩。玉帛林會，簪裾櫛比。聲明叶於載陽，天文宜於初吉。於是紫殿晝，皇輿出。仰之如天，就之如日。獻大君之壽，善頌善禱；覿元老之儀，匪徐匪疾。
皤皤元老，首出朝端。仰紫宸而展敬，回黃閣而即安。振冠劍之翼翼，曳環珮之珊珊。既進退而有度，亦容止而可觀。將奉一人之壽，而為萬國之歡。
遠映珠旒，旁臨霜仗。赫赫在下，明明在上。奉觴而進，持盈有俯僂之容；祝壽而旋，慶賜被鴻恩之暢。應千年而莫厚，宅百揆而誰讓。
祥光郁靄，佳氣蔥蘢。時剡剡以起履，每兢兢而鞠躬。拱北辰之尊，不異乎台居列宿；獻南山之壽，更聞其嶽視三公。
既而天顏迴眷，堯酒畢獻。乾坤永固，上下無怨。禮循牆而已退，福如茨而咸勸。則山呼萬歲，徒稱漢日之祥；天錫九齡，詎比周年之願。諒羲軒之道隆，實伊容之德建。
宜乎景祿克受，賡歌不朽。如岡如陵，可大可久。亦何待華封之祝，然後增堯之壽。
---
賦篇：振木鐸賦以「孟春之月遒人徇路」為韻
賦家：王起
國家敷文教，布時令。爰振鐸於九衢，將採詩於萬姓。上立其典，將興詠之必聞；下聽其音，知從諫而則聖。事且彰於歲首，禮無虧於春孟。所以夏訓是崇，周官克敬。
亦既戒止，居然可珍。赫赫奕奕，爛爛燐燐。以金為鈴，且嘗巧於懿匠；剡木為舌，將託音於下人。
及夫拂拭光生，提攜彩發。順一人之施令，採四海之箴闕。鐬鐬於遐邇之路，杳若和鑾；煌煌於前後之車，爛如明月。
於以闡幽，於以冥搜。知政教之茲始，表申嚴之所由。動素手而知音愈出，注清耳而其義可求。色耀皇衢，映遲遲而日麗；聲搖紫陌，隨獵獵而風遒。
昭彰有儀，掌握成韻。因木德之將盛，懷金聲而載振。或聆之而胥悅，或抑之而旅進。豈比夫鼓有節而斯通，雷發聲而先徇。
可以展六義，可以陳四詩。在道途而無壅，致朝廷之允釐。驚百眾以泠泠，昭其聲也；沃九重於翼翼，失則革之。
鐸之為義也深，鐸之為用也固。虛其中而不屈，圓其外而合度。可以揚天之聲，可以遵王之路。令出不返，知遒人之是司；道之將行，幸夫子之可喻。
故其鎔鑄式珍，錯磨永新。舊典斯考，英聲克振。既有符於玄化，斯永保夫青春。
---
賦篇：取榆火賦以「方春改火用榆鑽燧」為韻
賦家：王起
國家布和令，稽舊章。候葭灰之所應，取榆火之有常。鑽之彌堅，初若切磋之響；動而愈出，俄生煒燁之光。火則循利，人惟嚮方。豈徒宣明於四海，固將貽範於百王。
時也，遲遲日昇，習習風至。太蔟中律，勾芒整轡。擇木之宜，順天之利。歷歷初種，常散莢而如錢；煌煌是求，必鑽木而成燧。
曲直有倫，尋尺為珍。啟炎上之氣，當發生之辰。佐暄妍於獻歲，助煦嫗於陽春。比皇明之燭幽，既自邇而及遠；叶時令而委照，爰舍舊而謀新。
始青林兮見採，終洪鑪兮有待。鬱攸之氣方騰，枯槁之容不改。
其執熱也，殊金燧之感；其攻堅也，非水石之鑽。佩之或雜於刀礪，用之以代其槐檀。運手而綠烟乍起，屬目而朱燄可觀。餘燼收之而有耀，死灰然之而孰難。
束縕是繁，抱焦眾夥。何鎔鑄而不賴，何燔炙而不可。紅星忽迸，不異乎種天之星；朱火既飛，詎同夫敲石之火。
則知調其玉燭，取彼白榆。誠國之美利，亦君之遠圖。始韜光而無朕，卒既燥而有孚。所以微成於著，有生於無。豈徒嚴凝之鄉，樹於北塞；晼晚之景，失於東隅。
宜乎大化不爽，餘光必共。莫不愛一人之火化，為百姓之日用。
---
賦篇：鑽燧改火賦以「順茲四時取彼眾木」為韻
賦家：王起
乾坤設兮，其儀有二；寒暑運兮，其序有四。聖人則天而順氣，故改火而鑽燧。大矣其功，博哉其利。智以濟物，時以作事。萬人由是資生，六府以之咸遂。
爾其始也，命工徒，案林麓。選槐檀之樹，度榆柳之木。斬而取也，期克順於陰陽；鑽而改之，序不眝於寒燠。既類夫求美玉而琢山石，又似乎采明珠而剖蚌腹。
爾其鑽也，勢若旋風，聲如驟雨。星彩晨出，螢光夜聚。赫戲鬱攸，赩熾振怒。青烟生而陽氣作，丹燄發而炎精吐。影旁射而曜威，氣上騰而作苦。冠五行以斯用，審四時而是取。司方守赤，以備乎南北東西﹔利物濟人，用配乎金木水土。
則知火之為德，候而為期。火之為用，無以尚茲。輝赫赫而不滅，性烈烈而自馳。其猛也，物則望而畏矣；其炎也，人則寒而附之。豈不以陽氣所稟，厚生所資。用於燧人之氏，職於火正之司。及乎日月其逝，春秋相推。取舍有常，必假於人力；新舊迭用，無乖於天時。
惟火之用，其則有順。其初也，鑽一木而挺英；其大也，燒萬物而為燼。豈止夫田單克燕，孟明伐晉。或焚舟而濟河，或爇牛而破陣而已哉。
今我國家七德聿修，九牧入貢。若以之鑠金為鼎，可以備物致用；若以之鑄金為器，可以安人和眾。
然則鑽燧之始，既以如彼；利用之美，又亦如是。濟乎今古，達乎遐邇。猗歟火之不可闕也如此。
---
賦篇：蟄蟲始振賦以「和氣初發幽蟄潛啟」為韻
賦家：王起
蟄以寒閉，春以陽和。閉者得時而後振，和者煦物而無頗。萬穴之中，或羽毛而櫛比；積塊之下，或鱗甲而駢羅。或蠢蠢以潛發，應熙熙之屢過。
則知出處有時，變通為貴。煦嫗斯感，嚴凝罔畏。跂行喙息，負日月之融光；蠕動蠉飛，得天地之仁氣。
爾其形分土石，色動邱墟。潛乎野處，達彼巖居。歷窮陰而茲久，當獻歲之厥初。思麗景之鳴躍，念和氣以吹噓。順於時比應雷之雉，感於候同上冰之魚。
况夫勾芒整轡，太簇紀月。蒸以絪縕，斂其觱發。或振羽而不倦，或動股而不歇。細則肸蠁以凌空，巨則連蜷而抉窟。
處否藏周，逢時出幽。順地之理，承天之休。將昭蘇而忽變，豈枯槁而為儔。
想像山川，依稀原隰。氣且布於感動，力無違於燥濕。秘邃泥蟠，依稀土蟄。青雲之表，期蜿蜿以龍升；繡戶之前，佇翩翩而燕入。
則知離於淹滯，託彼沈潛。苟存身而有待，必坯戶而是瞻。豈惟月令舊章，紀之而無斁；時訓前典，徵之而不厭。
客有窮屈伸之理，得行藏之體。固無恨於陸沈，將必俟於天啟。
---
賦篇：開冰賦
賦家：王起
國家順仲春之律，開藏冰之室。將以均寒暑，分老疾。北風始壯，且納而必周；西陸有期，因用而斯出。
是時木德司辰，條風報春。物惟求舊，令乃謀新。有頒冰之職，有伐冰之臣。安得深藏於重壤，自當登御於一人。
有司奉明詔，薦清廟。啟其室，觀其徼。連鍤既下，不作沖沖之聲；厚土忽開，已發峩峩之照。
獻羔之禮既宣，祭韭之義克全。將使陰不伏，陽不愆。詎有東風之解，莫移北陸之堅。皎潔兮玉壺乍奪，清瑩兮金鏡爭鮮。鑒乎其中，雖臨深而履薄；積於其外，終岳峙而峯連。此輿人之所納，縣人之所傳。
乃祓以桃弧，升於蘭殿。凌陰去而寒盡，御座來而春變。其為利也溥，其為用也徧。羣寮是錫，足以表鴻恩；百祀方修，足以成嘉薦。
向若藏之不以宜，啟之不以時。自然光而不耀，貞以自持。同土石而棄矣，何賓祭而用之。
德既自此宣，政亦自此審。禦霜雹以清沴，調風雨而成稔。開五色之瑞，福應方來；叶七月之章，頌聲曷寢。豈惟求履霜之堅，思積水之凜。
冰之開也在於人，冰之用也進於君。昔享司寒，雖蒙於幽閉；今將清暑，終見於區分。儻不遺於茲日，期不掩於前聞。
---
賦篇：冰泮曲池賦以「春日風暖之候」為韻
賦家：王起
玄英變律，青陽報春。伊曲沼之方燠，始冰泮於斯辰。北陸初凝，昔峩峩而色閉；東風忽解，驚片片之光新。所以將延軒騎，稍媚咸秦。散亂瓊岸，離披玉津。開碧潭之漾漾，如白石之磷磷。豈必積窮谷而與競，塞長河而見倫。
則知煦嫗有待，冱寒無必。將辭烈烈之風，漸映遲遲之日。或竹破而瓦裂，或鏡華而玉質。帶宿草而猶霑，添新泉而更溢。小大惟錯，方圓不一。臨深之戒稍窺，履薄之危漸失。蠶之績也，必見其淪胥；鯉或感焉，匪勞於剖出。
璀錯騰外，淋漓積中。隨波響激，遵渚光融。下魚竿而不隔，泛仙舟而已通。渙渙初流，自同夫溱水；冲冲罔鑿，奚取於豳風。
是知冰在池而合散，池與冰而虛滿。腹堅難俟於星迴，磔裂必因乎風暖。
皎潔不私，清明在茲。殊玉壺而覯止，異凌臺而藏之。鼠無得而潛伏，狐由是而决疑。和而不同，始堅然而固節；積而能散，終渙爾以隨時。
客有覽名都之秀，盼迴塘之溜。知迷津而可通，在解凍之斯候。
---
賦篇：北郊迎冬賦以題為韻
賦家：王起
我皇審緹幕，候玄英。法天之序，立人之程。律變於冬，必順時而冬命；水盛於北，亦隨方而北迎。所以修舊典，闡鴻名。受太史之先謁，率羣辟而躬營。况肅殺以北陸，將昭宣乎上京。
於時時和歲豐，勞農息力。結冰於坎，改火於國。天欣玉燭之太和，人受銅渾之罔忒。由是文物成，聲明飾。皇皇濟濟，鏘鏘翼翼。向仙蹕之駐，方引斾於司南；望曉星之殘，尚建杓於禮北。及夫禁城啟，寒漏極。分天仗而雲布，遵皇衢而繩直。嚴飇絕玄輅之響，愛日動鐵驪之色。一人由之而展容，萬姓於焉而仰德。
既而臻靈壇，薦嘉餚。奠之以玉，縮之以茅。雖布政於玄堂，以居乎左个；而司晨者黑帝，必祭於北郊。蓋示敬於端冕，非取樂於懸匏。
及夫整宸儀，迴天步。考時訓而咸若，稽月令而畢賦。導嚴凝之氣，無奪其倫；應廣莫之風，不愆於度。
則知北郊之為禮，所以佐天而成功，亦以感神而叶中。故宜百神肸蠁，萬躺朝宗。豈止運行而成歲，閉蟄而為冬。
---
賦篇：律呂相生賦以「予欲聞六律五聲」為韻
賦家：王起
律呂以迭而相成，陰陽以獨而不生。總二氣而取則，俾萬物而立程。可以揣亭毒之理，可以順天地之情。其繫時也，必誠必信；其吹萬也，無臭無聲。
原夫制自伶倫，迹於嶰谷。始叶音於靈鳳，終制器於截竹。其名可紀，則一暑而一寒；其數可陳，則陰六而陽六。所以均我節物，而周乎倚伏。
借如黃鍾建子以為本，林鍾建未以為君。動夷則而葉墜，應姑洗而草薰。霜雪因之以罔忒，禽獸候之而必聞。雖覆載之莫窮，而飛灰可揣；謂陰陽之不測，而寸管斯分。
故王者歷象為務，職司是勗。奉之以布令，法之以成俗。肅殺初佐於金風，絪縕竟調於玉燭。動植無擾，含靈斯足。莫不因律呂之相生，濟仁壽之大欲。
既而同其法度，節其疾徐。既環周之無極，亦鱗次而用諸。故能欽月令之不爽，布歲和之有餘。八風既從兮惠化爰被，十旬不散兮休徵可書。伊上瑞之臨汝，實疇人之起予。
則律不作，無以叶五音之術；呂不助，無以成萬物之實。洞於精微，生於陰隲。在孕育以咸暢，處金石而無失。則吹於寒谷，不惟鄒子之方；叶於樂府，奚獨延年之律。
我皇欽若時令，克諧宮羽。來遠人而風雲表祥，張大樂而鳥獸率舞。是知順相生之義，而德冠乎三五。
---
賦篇：鄒子吹律賦以「吹律洞微寒谷生黍」為韻
賦家：王起
鄒子處寒谷之陲，審至音之宜。能噓吸而律應，使嚴凝而氣移。騐乎卜居，殊緹幕之攸設；稽乎假器，匪葭灰之所吹。
當其地映嶔崟，山連鬱律。夏皚皚而多凍，晝蒼蒼而少日。草木絕其滋榮，飛走悲其慘慄。雖彈絃於帝舜，孰致其和；雖扣角於師文，必慙其術。
由是鼓其用，濟於眾。將鈎深以致遠，在識密而鑒洞。
響發於寒威，氣感於春暉。何斷續而臻極，乃洪纖而入微。飂飂其和，土囊之風乍出；淒淒稍變，夾鐘之律方歸。
逸韻未殫，發越林巒。始驚蟄於煦嫗，俄解凍於凄寒。誰謂暖風蚤來，節奏於絳脣之末；誰謂溫風潛扇，抑揚於玉指之端。
於以闡溫燠，於以發亭育。鄙玄鶴之舞庭，類雕虎之嘯谷。清泠散徙，岡聯嶺屬。疇人慙其術窮，田父欣其野沃。
則千旬不散之瑞，其事未榮；南薰不競之占，其理未精。孰若探至賾，究幽情。化烈烈之瘠土，成薿薿之嘉生。豈比夫廟列零陵，徒聞白琯之麗；竹收嶰谷，空為丹穴之鳴。
別有翻飛之侶，暄妍是處。固將嚶嚶以出谷，豈獨離離而生黍。
---
賦篇：懸土炭賦以「寒暑相參輕重可驗」為韻
賦家：王起
國家順天之情，作人之程。乃懸乎土炭，有象夫權衡。惟土也，叶陰氣之動；惟炭也，應陽氣而生。故將法之而令出，瞻之而教成。乃左乃右，一重一輕。苟二物之不爽，知四序之攸平。
有司修厥官，承厥緒。繩木有準，鈞銖獲所。香炭於是而善繫，累土由之而畢舉。分乎多少，則無黨無偏；候以高卑，知一寒一暑。
若乃芳歲闌，嚴更殘。黃鐘中律，黑帝司官。昴中見而昭晰，日北至而冱寒。於是岌岌斜指，亭亭上干。土則從輕，知眾陰之將謝﹔炭惟持重，知一陽之已攢。
暨夫春令變木，夏德司火。鹿解角而氣新，君登臺而物夥。二氣交而猶昧，六律推而末可。然後懸法示人，表微在我。觀夫炭則高而漸危，窺夫土則垂之如墮。
彼銅渾兮自慚，空鎔鑄以相參；彼金壺兮可厭，從晝夜而為驗。
孰若土炭之有常，為邦國之舊章。恆不飾而不美，無玉振與金相。影每分於高下，色且對乎玄黃。不假飛灰，自符於律呂；何必測影，而知夫短長。向若鴻鑪長爇，厚地斯藏。安足以調夫四氣，而傳之百王。
於赫大君，穆然端拱。懸之而無冬無夏，法之而是遵是奉。信不謬於陰陽，詎可欺其輕重。
---
賦篇：寅月釁龜賦以「擇茲上春虔俟明火」為韻
賦家：王起
國家謹時以授人，敬卜以事神。每殺牲以獻歲，用釁龜於孟春。法於天，不失建寅之正位；塗以血，而皆祀骨之至珍。是尊是奉，必躬必親。周官之規不爽，呂氏之令維新。
時也，斗柄潛移，葭灰稍暢。簭氏之占有待，龜人之職無曠。由是發巾笥之下，於廟堂之上。乾乾兮捧九江之殊形，翼翼兮出十朋之異狀。
然後刲牲來思，流血注茲。映乎顏則渥丹初啟，運乎手則研朱乍施。所以布幽泉之物，於枯槁之姿。必勾芒之用事，俾僂句之不欺。
負圖之處既占，獻兆之求必果。迫而察也，異太史之定墨；遠而望焉，謂卜師之揚火。
物以好生為德，我則鑽而堅；物以受汚為累，我方告其虔。不潛寧同於居蔡，見珍皆得於巢蓮。閱山澤之形，紛其維錯；染青黑之緣，赫以相鮮。
木德式臨，官占有俟。幽贊先知之道，啟迪從長之美。豈比夫楚軍鼉鼓，虐執蹶由；齊國鯨鐘，仁稱孟子。
且車甲之釁也，所以交於神明。孰若考元吉，謀永貞。候青陽之辰，是儀是準；設朱殷之色，必信必誠。
用能稽大疑，決碩畫。罔櫝中而致毀，咸蓍下以慎擇。既釁之而有徵，願保之而無斁。
---
賦篇：秋潭賦以「秋氣清爽資彼澄徹」為韻
賦家：王起
沔彼積水，凜乎高秋。秋應律兮則勁，水為潭兮至幽。當草木之不芳，獨開翠色；因天地之始肅，更變寒流。匪騷人之詠歎，實知者之娛遊。
邇其畜奫淪之色，得蕭瑟之氣。就其淺則亹亹共清，臨其深則兢兢是畏。居下流之可保，信上賞之為貴。
寂爾不動，湛然恆平。正衣冠而必審，燭毫髮而必呈。性則納汙，能積小以成大﹔時方收潦，故沿濁而更清。鷗浪不振，鷺濤不驚。同至人之虛受，比君子之持盈。
懿其歇昏霾，羅物象。峯巒之所攢列，雲烟之所來徃。媚潛虯之幽姿，疏遊人之煩想。不汪汪於千頃，自泠泠於百丈。寫星火兮初流，涵珪月兮始上。湛清華於古木，於以交輝；澄鮮彩於層空，於焉競爽。
虛明莫映，皎鏡無私。處不爭而成德，體自然以為資。金風乍搖，似易水蕭蕭之日；木葉方落，如洞庭嫋嫋之時。
映泬寥之遠天，動悠揚之短晷。與碧落而相合，將清光兮乍起。淨如練兮可名，清濯纓兮增美。儻朝於海，知引徃而納來；如挈其瓶，可注茲而挹彼。
安彼皎潔，利物含弘。溢金隄之皛皛，窺銀礫而澄澄。飛螢乍臨，疑列宿之在漠；纖鱗或躍，若迎春而上冰。豈清淮之可翫，何靈溪之是矜。
則知沸潭無涌，聞之於栗烈；寒潭見底，稱之於洞澈。孰若積玄流，當素節。金鏡同朗，冰壺共潔。既妍媸而照臨，幸清通之區別。
---
賦篇：披霧見青天賦以「瑩然可仰無不清心」為韻
賦家：王起
鬱彼宿霧，蔽乎遠天。霧晻靄以氣徹，天清泠而色鮮。仰之彌高，五里始分其杳爾；積而能散，三光忽映其粲然。昔人引之，以喻見賢。奇姿允叶，美質相宣。豈徒卷冥冥之淨綠，覿昭昭於上玄。
始則雜氛昏，掩高朗。霏微有色，散漫無象。文豹去之而退藏，螣蛇游之而來徃。將欲縱遙睇，滌煩想。則蒼蒼大圓之色，願豁其清明；英英上德之容，亦如其瞻仰。
及夫收地表，歇天衢。啟晨光之有耀，闢麗景而多娛。於是碧落如邇，青冥若無。既仰之而不及，將覯止而豈殊。且欲蓋而彰，人與天而合契；不言而信，天與貌而相符。
則知賢為眾夥，人不知兮蔽之孰可；天實悠久，霧不披兮覩之則不。
故將通顯於幽情，配美於高明。空蒙既同於席卷，寥廓乃喻於冰清。
惟人也，玉立斯映；惟天也，管窺莫競。既遐邇之無氛，自心神而可瑩。狀烟消於羃羃，始露澄潭；凝塵洗之濛濛，自開朗鏡。所以彰風采之異，見光儀之盛。
異哉。一言之美，萬祀攸欽。陋決雲而觀劍，小披沙而見金。有美人兮，青陽是仰，藻鏡斯臨。自然比天於霄漠，卷霧於沈陰。亦何必觀樂廣之容，始欽重器；信衞瓘之說，方獲明心者哉。
---
賦篇：登天壇山望海日初出賦以「海日生殘夜」為韻
賦家：王起
山惟隱天，海則孕日。日將升而轉麗，山望遠而無失。青崖直上，覺亭亭而漸高；碧浪遙分，覩杲杲之初出。將以測晷度，窮節汨。豈能獨媚東南之隅，空呈畏愛之質而已哉。
當其陰兔傾，晨雞鳴。捫葛藟，陟崢嶸。挺身於重巘，肆目於八紘。天地廓，烟雲清。赫彼巨浸，吐茲炎精。映曈曨而有竟，燭浩淼而方呈。彩射空中，謂陰火乍出；色浮波上，疑萍實初生。皦爾下土，煥乎上征。觸高濤而暫滅，泛輕浪而還明。
曙色漸分，晨光未改。濛氾拂浪，扶桑浴彩。將黃道以麗天，必青方而浮海。豈韜映之為美，實照臨而有待。
是知望自遠乎日域，登莫峻乎天壇。彼以離而取象，此以艮而居安。考之則陰陽有度，察之則溟漲無端。况乎銀漢落，金波殘。將東方而自出，俾下土而式觀。三足翱翔，若刷乎渤澥；重輪輝煥，如歷乎波瀾。映嵎夷而未定，拂若木而將干。紅彩下沈，照波中之鱗甲；朱光上溢，射雲表之峯巒。誠變化之相詭，諒始終之莫殫。
洎夫出溟渤，照戎夏。昇九天，辭午夜。羲和整轡而直上，葵藿傾心而皆借。亦何必登日觀之峯，而後望神明之舍。
---
賦篇：書同文賦以「王化大同書文混一」為韻
賦家：王起
巍巍乎我皇之宅也，寰海無氛，書契同文。宣於小學，成彼大勳。六藝殊途，考為篆之古史；萬邦同德，知結繩之聖君。
於時四方有謐，九區如一。二教翼宣，儒風洋溢。或簡牒而異制，或草隸而殊質。莫不採摭其文，錯綜其術。
由是日月所燭，舟車所通。布八體而咸若，合六書而大同。垂露成規，既由近而及遠；崩雲殊象，亦自西而徂東。
流離翰墨之場，輝映詩書之閫。或蟲形而惟錯，或鳥跡以相混。三墳八索，何患乎闕疑；二首六身，或因而知遠。
况其名臣染翰，行子寓書。昌言非同而不達，遙思非同而不攄。敷奏或乖，自無驚於問馬；遐邇不壅，固有樂於烹魚。
為學則孚，執藝無詐。文加點而何有，書盡言而是藉。或筆或削，决百事之紛拏；如絲如綸，宣一人之教化。
則知同文之義，大道惟昌。合我人則，覃於鬼方。匪求規於率土，將作範於後王。巧者莫能革其故，暴者無能易其常。則帝羲龍圖，寧務其八卦；史籀蟲篆，徒列於三蒼。
故宜飛聲後代，布德無外。銘鐘鼎而勒休，施竹帛而圖大。逸少之能攸著，伯英之妙咸賴。信乎觀彼人文，而樂我平泰。
---
賦篇：闢四門賦以「來遠人致多士」為韻
賦家：王起
王者居上國，來遠人。闢四門而不壅，俾八方而是遵。朝聘會同，自達於遐邇；華夷蠻貊，不間於君臣。所以表王道之蕩蕩，彰皇化之淳淳。
我皇闢四門也，廣天視，廓天意。總寰海而有截，端冕旒而無事。猶懼遺淹滯，拔秀異。或玄纁而旁採，或弓旌而遠致。觀乎天步，有四達之清夷；仰彼帝閽，無九重之奧秘。所以遠方知歸，羣才不匱。
彼前代之有四門也，或化未洽，志未恢。水陸之珍是湊，邱園之士莫來。雖大道甚夷，不異乎遐阻；雖高門有閌，而同夫不開。
今我后則不然，下土順而風趨，王化行而草偃。闉闍所湊，表聖心之禮賢；巖藪皆空，知帝德之柔遠。
士嚮方而集，才應時而多。鴻鸞接翼而畢萃，驥騄齊足而咸過。莫不趨斯門之呀豁，知我化之休和。
休和之始，聖皇之祉。致穆穆於四門，獲濟濟之多士。關鍵不用，無老氏善閉之功；車書大同，叶王者無外之美。至矣哉。舜德巍巍，復存乎聖理。
---
賦篇：木從繩賦以「聖君順諫如木從繩」為韻
賦家：王起
惟山有木，惟木從繩。繩舒卷而克正，木堅貞而有憑。杞梓未分，規矩假之以冥立；斧斤斯運，曲直欺之而不能。古人以政有得失，俗有廢興。因納諫之善喻，為箴闕之明徵。
當其懿匠員來，瑰材旅進。既陳之以糾纆，將加之以霜刃。掌握初縈，綢繆忽振。尋尺曳而愈出，分銖算而底慎。則椓之橐橐，既砥平而履端；伐之丁丁，亦木開而委順。
則明正不得不受，曲直不得不容。如獻替於百度，宜啟沃於九重。繩墨之間，既無違於目巧；君臣之際，固宜警其面從。
然則上達四聰，下延五諫。比斯木之猶惑，待斯繩而作限。廣狹有準，短長無間。自然巨川舟檝，何虞沈潛之憂；大廈棟梁，不貽壓覆之患。
有條不紊兮其功有餘，舉直錯枉兮可以行諸。既爰究而爰度，亦匪疾而匪徐。向若置而不用，藏而不舒。我有梓材，坎坎之聲奚自；我有剞劂，恢恢之刃焉如。
褭褭緒抽，綿綿繈屬。比朱絲之在琴瑟，若飛流之界山谷。裁成廊廟之器，剖判陰陽之木。
自同弦直，不為絲棼。匪專美於成風之匠，亦垂訓於背誕之君。雖鱗皴異質，臃腫多紋。散作輪轅，小大之宜不忒；鑿為戶牖，毫釐之度斯分。所以喻謇諤於後學，昭輔弼於前文。
方今補衮惟勤，和羹克正。契君臣以魚水，以繩墨為龜鏡。則考殷宗，披說命。未若賡歌於元聖。
---
賦篇：南蠻北狄同日朝見賦以「渡瀘款塞咸造闕庭」為韻
賦家：王起
我皇制百蠻以德澤，刑八狄以威靈。俾曠代之絕域，同一日而來庭。則不叛不侵，知遐邇之無外；自南自北，昭聲教之永寧。
惟蠻也，荒陬有倔強之號；惟狄也，絕漠有桀黠之暴。辭炎徼應感而偕來，謝穹廬不期而兩造。
上乃御正殿，臨中區。文物有耀，聲明以殊。小周王之賓肅慎，卑漢后之享單于。於是卉服雲集，旃裘風趨。駿奔而遠無不屆，麏至而實繁有徒。垂衣而朝，三表自慚於制虜；止戈為武，五月孰矜其渡瀘。
百辟式瞻，九儀以配。寧有截而斯暢，儼無譁以相對。獻琛盡禮，雜彩服以和光；蹶角展容，望珠旒而欣戴。若非越荒徼，踰紫塞。則南同魚鱉，安得仰龍章於舜年；北喻豺狼，未可親獸舞於堯代。
是知歷寒鄉之觱發，欽百度兮無闕；忘沓障之嶄巖，彰九區兮克咸。
聖上惟北辰之位是纘，匪南面之尊是滿。窮髮斯服，雕題無算。仰天威以懷柔，化夷德為悃款。
盛禮必具，幽遐既慕。同寅協恭兮斯親，在遠如邇兮斯赴。始差肩於著定之位，終收跡於敻絕之路。史臣書曰：美異俗而同臻，象斯華而合趣。則昔有梯山驟至，航海徑渡。無蠻狄入覲之遇。
---
賦篇：諫鼓賦以「聖帝之心渴於聞過」為韻
賦家：王起
先王懼五諫之或替，恐四聰之有蔽。爰立鼓於朝，得為邦之制。臣之擊也，將宣補衮之誠；君之聽焉，是叶從繩之契。所以臨下國，所以承上帝。豈鼕鼕於金奏之間，坎坎於宮懸之際。
亦既戒止，居然可分。契無私之路，彰不諱之君。猛簴趪趪以特立，直言謇謇而必聞。聽其音知有譎而有諷，察其狀亦非鼗而非鼖。
借如明明哲后，輔以賢佐。懼德化之失，慮刑政之墮。必佇斯音，用補其過。
乃有誾誾之闕，諤諤如林。或匪躬自致，或造膝來箴。叫帝閽而九重猶遠，獻工藝而一人且深。於是伐茲鼉鼓，殷爾雷聲。氣作援枹，雖假下臣之手；聲聞黈纊，終沃大君之心。豈表識於作礪，將思度於如金。
誰謂再而衰，響不可遏；誰謂三而竭，志由是達。防口之政多慚，逆耳之言載渴。
列彼天居，大音所儲。志惟勵乃，仁則依於。得夫賢，掩善旌之所進；箴於闕，殊謗木之所書。自得與一言而戾止，何必諧八音而樂胥。
方今堯舜在上，伊皐為政。皇建極，睿作聖。而百官尚箴，七臣猶諍。用設之為舊典，亦表之為新令。
念茲在茲，是訓是彝。藥石必納，芻蕘不遺。鼓也高懸，寧不考而不擊；君惟無過，願歌之而舞之。
---
賦篇：履霜堅冰至賦以「君子之道闇然而日章」為韻
賦家：王起
霜之履兮白商應，冰之堅兮玄律分。其履也，結之寒露；其堅也，矗若長雲。當萬物始挫之時，降於青女；及六尺凝寒之日，可薦明君。信履微而知著，宜布象於前聞。
乃若歲如何其，夜亦秋止。稜稜稍結，兢兢未履。漸皚皚於葛屨之下，將皎皎於玉壺之裏。雖嚴凝作氣，必納於輿人；而愴淒動容，先感於君子。此謂履霜之始。
暨夫變化無朕，堅剛有期。律移緹幕之候，辰當黑帝之司。由是璀璨無積，清明自持。則豐山古鐘，不舂容而鳴矣；鄴臺舊井，可皎潔而藏之。此所謂堅冰之時也。
霜之飛兮至微，冰之潔兮自保。所以通變其德，所以馴致其道。畜峨峨之色，且寒於長河；改欘欘之光，寧留於勁草。
凝冷兮漸滋，積素兮斯瞰。始落金波之上，有助其明；終藏陰室之中，不欺於闇。
冰因乎厚地，霜本乎高天。何質變而增勵，何節窮而更妍。亦由洪因纖起，高以下先。投一跡而千里路極，覆一簣而九仞功宣。則求己者知霜冰之言理有漸，周身者知霜冰之防於未然。固宜研精屑屑，覃思乾乾。豈翫蒹葭蒼蒼之色，鑿山谷冲冲之堅哉。
士有錯綜文房，琢磨儒術。以修辭為履霜也，不同於豺祭之辰；以干祿為堅冰也，不同於狐聽之日。願察言而觀行，儻循名而責實。
况乃良牧煌煌，近天子光。引凝陰之義，為勸學之方。則因卑致崇，匪一朝一夕；為大於細，在日就月將。然後知作者之微旨，嘉言孔彰。
---
賦篇：弋不射宿賦以「君子仁及飛鳥」為韻
賦家：王起
禽之生兮，擇其翔集；弋為縶兮，修其決拾。飛則騁伎，或雕俎是求；宿必表仁，亦良弓用戢。無欺其處闇，必濟其不及。豈憚殺而為心，將好生而是急。
當其白日既曛，皎月纔分。斂翮爭萃，來巢有羣。同在籠之無見，雖驚弦而不聞。
豈不知翦其羽飾旌旗之靡靡，裂其肉成炮炙之紛紛。蓋以忘機為心，方同海上之子；俯窺見害，奚恃太平之君。
四鏃既藏，六鈞遂弨。物則咸若，德用不擾。三驅之禮未弘，五豝之仁為小。蒲且希伎，自貫於青雲；硩蔟設官，爰射乎妖鳥。豈以窺城上之烏棲，殞月中之鵲繞。
至道在茲，懷仁有歸。恩同於解網，戒比於合圍。且以順行而蒐，寧恨於風毛雨血；當夕而殞，奚思於不鳴不飛。諒身翦而知懼，實羽族之有依。
我思古人，聿求夫子。蓄矍相之藝，不發於非時；當山梁之求，必資乎順理。從禽之禮斯得，夜獵之夫多恥。
物既全諸真，藝亦藏諸身。則知率是道也，在博施於仁。
---
賦篇：被褐懷玉賦以「君子藏器待時」為韻
賦家：王起
玉者貴而絕倫，褐者賤而無文。何秘質之用晦，空寘懷而不分。蓋以潛錯落，蓄氛氳。善價斯待，韞光莫聞。詎見識於和氏，而包羞乎楚君。
當其組織初成，彌縫已備。馬褐同色，牛衣齊類。徒觀代藍縷，配顦顇。為卒歲之資，有禦寒之利。殊不知雪影斯積，冰光所萃；溫潤潛頴，特達藏器。自同韞匵之深，莫發連城之貴。青蠅欲點，礙羽翼而却還；白虹始騰，隔領袖而猶秘。
是知玉人獲也，用之而彰；褐父得也，舍之則藏。外不婁而不曳，中如璧而如璋。
隨於人誰謂莫脛，映於體乍若凝肪。自有同夫韞石，亦何虞於越鄉。
我亦思古人，展矣君子。既效此而比德，亦念茲而行己。固將匿彩於圭瓚，合音於宮徵。懼秦趙之奪，我則掩荊山之輝；恥虞虢之爭，我則藏垂棘之美。
宜乎琢磨是賴，清貞勿改。映胸襟而發光，雜山水而騰彩。成器而服之無斁，開衽而沽諸有待。信可以價奪眾珍，名高四海。
然後被其惡衣，懷以待時。有老氏之誡，無司城之辭。苟釋褐之茲始，當獻玉而無疑。
---
賦篇：擲地金聲賦以「辭賦高亮可振金聲」為韻
賦家：王起
文含逸韻，金有英聲。苟操觚而盡妙，同擲地而若驚。五色相宣，諒卷懷而得其瓌麗；三品作貢，叶攘腕而發其鏗錚。信一言之炫燿，為百代之光榮。
當其孫氏能文，天台作賦。眇眇神邁，悠悠精騖。發翠屏之藻思，掞赤城之麗句。
既窮嵩嶽之標，復得華池之趣。清韻秀出，芳名獨步。飄飄凌雲之氣，捧而必觀；鈴鈴振策之聲，擲之可喻。
亦既成止，居然眾欽。乃顧良友，大誇詞林。以為其文蔚，其旨深。傳乎人間，見斐然之麗；擲諸地表，必聞鏗爾之音。郁郁眩目，鏘鏘動心。豈比夫荊山抱玉，披沙之金。
則知雜瓌寶於眾夥，惟金聲兮則可；炫黼黻於英髦，競文律以相高。苟取譬於擊地，必先託於含毫。匪誇詡以自侈，實麗則而不噍。
觀瓌瑋之變態，想熒煌之獻狀。聆之於耳，疑委地而鏗鏘；度之以心，在體物而瀏亮。
金之為寶也，可以受礪；文之喻金也，在乎屬辭。披彼丹心，始叩音於寂寞；臨乎素手，同擲光而陸離。其價莫並，其言可推。經喻滿籯，是則然矣；字比懸市，無以尚之。
別有書圃斯追，文房是徇。慕綺靡之一擲，思金聲之載振。所以興詠於上才，而思齊於後進。
---
賦篇：重寸陰於尺璧賦以「□窺榆道遲學非勗」為韻
賦家：王起
闕一百十字。
至若苦心無虧，勵志罔移。千里而笈是負，三年而園不窺。孫敬之戶長閉，仲舒之幃晝垂。冬映雪而無倦，夜聚螢而罔疲。
爾乃傾心葵藿，屬目桑榆。郊影不留於北陸，林光或改於東隅。則尺璧可輕，自可抵於烏鵲；寸晷所重，恨難繫於白駒。固在夫學如不及，寧務夫執而不趨。
是知務彼乾乾，瞻其杲杲。將以求雲霄之路，亦以得青紫之道。自然被褐懷玉，滿堂獲寶。
向若貴溫潤之姿，賤荏苒之時。光收皎皎，景失遲遲。則如琢如磨，未能保其瑜瑾；一寒一暑，空見迫於崦嵫。
則知潤身之德，將貽後學。尚鄙滿籯之金，爰取沈河之璞。
况乎日就月將，今是昨非。六藝遠學，所以知微。則捐谷之中，自可棄其虹彩；測圭之下，實有愛於烏輝。
別有功名未錄，行古之躅。時難再得，嗟晼晚於扶桑；寶在不貪，賤璘玢之如玉。此大禹之所以成績，得不述之而自勗。
---
賦篇：瞽者告協風賦以「審音靜專修職知候」為韻
賦家：王起
瞽惟審聲，風實應候。候至而厥風肇扇，聲和而有瞽斯奏。知夫天道，則清泠必聞；揚於王庭，亦威儀可究。所以贊欽若，明敬授。先五日而可傳，信三推而不繆。
於時凜冽方謝，溫仁始宣。雜蔥蘢之佳氣，和郁靄之祥烟。樂師乃告平野，臨大田。其視則惟昧，其聽則惟專。寧體於舞松之間，得其煦嫗；傾耳於偃草之際，宣彼暄妍。曰：此融風，將聞於天。
既而進退匪徐，周旋可則。逶迤於紫殿之下，俯僂於丹墀之側。豈無相於倀倀，方鞠躬而翼翼。迺進而言曰：陛下以美利利四海，以仁宥宥萬國。調玉燭而設邦教，法銅渾而立人極。所以八風不姦，六律無忒。臣以樂吏之賤，謬知君子之德。先王所寶惟穀，所大惟食。必俟協風，以候力穡。順時而教導，蓋國之章；有聲而薦聞，乃臣之職。
今者起幽谷，拂平林。蕭條注耳，寂寞拂襟。有薰兮動地之氣，無颯然鳴條之音。達勾萌其和以布，庤錢鎛其儀可尋。
且兢兢懍懍，是微臣音之審；習習飀飀，彰陛下德之修。
固宜答休徵，乘麗景。躬千畝，率萬井。諒神倉之委積，則齋宮之清淨。表聖時之咸若，昭國典之思永。
皇上垂拱無為，居高聽卑。察邇言悅矇瞍之告，咨故實敦稼穡之宜。謀盛禮，度宏規。豈虢公之言是則是效，而周王之代不識不知。
---
賦篇：雨不破塊賦以「微雨流潤用表豐年」為韻
賦家：王起
國有休徵，天作零雨。不為霖以破塊，自呈祥而潤土。既霑既足，克成五稼之豐；不疾不徐，詎作三農之苦。
惟雨也，映於遙天；惟塊也，列於大田。彼以泛灑為利，此以生植為先。玄雲不開，色霏微而方密；黑壤相映，形磊落以皆全。詎為暴於終日，自成功於有年。
觀其散漫初來，空濛如振。不遺一撮之小，不爽一旬之信。滋螻螘之穴，何患沾濡；帶蚯蚓之形，亦懷膏潤。
其色如晦，其飄甚微。纚連異質，優渥同歸。如原野之霧合，似隴畝之塵飛。
色潤方圓，形沾大小。東作之耕斯著，西成之功必表。青黎不散，佇秀麥之芃芃；白壤常存，宜散絲之皎皎。
是知妖魃見也，則枯旱為憂；商羊舞也，則泥塗見修。孰若霢霂微漬，滂沱不流。
所以見太平之美，所以彰至聖之休。
故宜美土疆，資播種。宣老圃之志，作曾孫之頌。祁祁美瑞，九土之澤克施；每每有形，三日之霖勿用。
是知雨無破塊，年必屢豐。積而不載，感之則通。何沃土之不浹，何瘠壤之不同。
夫如是，則受塊之人共欣其天賜，擊壤之老將明其帝功。
---
賦篇：五色露賦以「率土康樂之應」為韻
賦家：王起
露表嘉瑞，國昭元吉。發五色以斯呈，掩百祥而非匹。輝光駭目，知泛灩之惟新；變化殊姿，覺淒清之有失。若非澤無不被，化無不率。則何以感之於旻天，榮之於聖日。
爾其寂歷地表，希微天宇。無聲而零，有色斯覩。始曖空而雜糅，俄泫草而周普。霑於衣也，皆成黼黻之衣；潤於土焉，更謂苴茅之土。
且其白能受采，朱則孔陽。青映苔而轉麗，玄點漆而有光。既炫燿於眾彩，終錯雜於中黃。儻在琉璃，味無忝於甘醴；如浮葭菼，色詎變於凝霜。何湑兮之膏潤，有煥乎之文章。固可以扶壽而愈疾，俗泰而時康。
徒觀夫泥泥未晞，瀼瀼既落。珠華點綴，日華昭灼。無煩勒畢之求，方成曼倩之樂。散東陵之上，乍混其瓜；灑西山之中，更迷其藥。
其凝厭浥，其布葳蕤。鶴將警而未測，蟬欲飲而猶疑。何紺霧而喻矣，何卿雲而比之。
則知墜露成文，休祥有證。實我后之冥感，掩前王之嘉應。
---
賦篇：庭燎賦以「早設王庭輝映群辟」為韻
賦家：王起
王者崇北辰之位，正南面之威。赫朱燎以具舉，列彤庭而有輝。助彼皇明，可燭於夜色；叶茲睿哲，引曜於宵衣。信乎令典有作，舊章不違。
當其冠劍鏗鏘，環珮昭晰。峩峩爭赴，肅肅就列。聽玉漏而未央，仰紫宸而初爇。珠旒將出，方熠熠以星懸；綵仗徐來，已煌煌而電設。
九儀稍布，六樂爰分。代晨光之照曜，雜佳氣之絪縕。騰輝於鴛鷺之行，若離若合；委照於熊羆之旅，或友或羣。
昭昭彰彰，紫氣紅光。聲明燁煒，百物熒煌。覩炎上之有赫，知臨下之無荒。遠而瞻之，謂焚裘之烟昭儉於晉帝；迫而察之，似流屋之火呈瑞於周王。
金釭莫齊，銀燭非競。長風乍拂，高燄彌盛。華衮燦爛以相鮮，猛虡攫拏而交映。
其容烈烈，其明杲杲。附寒者覺其春深，假寐者疑其曙早。
則知統四海，朝百辟。勵夙興，勤夕惕。佐盛儀而有待，惜流光而無斁。昭其明也，叶天鑒之穆清；望而畏之，契天威之咫尺。彼爟火秦舉，神光漢覿。何足示來儀之容，呈入覲之績。
則知我皇立人之程，為國之經。旂淠淠而咸造，鸞鏘鏘而可聆。萬宇乂，多士寧。豈徒美君子之至，在宣王之庭。
---
賦篇：堯見姑射神人賦以「聖德之崇窅然欽道」為韻
賦家：王起
帝堯以化成於萬國，歌宣於九德。出汾水之陽，經姑射之側。峯巒交映，若覩神人之形；冰雪相鮮，皆呈處子之色。若非感而遂應，靈而不測。何以見不死之庭，當至人之域。
始其厭宮室，出茅茨。駕鸞輅，建羽旗。若光若滅，乍合乍離。寓目於巉巖之頂，駐蹕於沮洳之湄。爰按節而至矣，乃傾蓋而望之。
倏而五雲繚繞，羣仙縹緲。出碧嶺之崇崇，臨丹邱之窅窅。瞻童顏之麗，綽約則多；觀羽服之鮮，襳襹非少。集其侶乍謂崑崙之巔，狀其居不異蓬萊之表。
由是睋山岊，矚天潯。既玄覽而旨遠，亦高蹈而思深。乃曰：我以萬姓臣服，八荒君臨。蓋天下之至貴，亦域中之所欽。安知阻茲崖巘，隔彼岑崟。有吸風之人，遐不可見；仰乘雲之客，高不可尋。
既而儼珠旒，端玉藻。增肅穆之敬，念希夷之道。見仙人之岳岳，徒仰高山；望鸞鶴之翩翩，且輕大寶。
既而求之不得，瞻之在前。念四子而莫來莫徃，思一人而無黨無偏。乘白雲而何及，引黃屋而來旋。故能戒以無怠，防於未然。
向使忘鶉居之性，徇龍駕之盛。則光宅之德，徒聞乎以遨以遊；比屋之封，詎見乎乃神乃聖。
我皇明四目，達四聰。惟神也愛而見，惟聖也感其通。不窺仙於飲露，不問道於順風。則姑射之神，未為盡善；陶唐之主，未足比崇。
---
賦篇：漢武帝遊昆明池見魚銜珠賦以題為韻
賦家：王起
漢武帝出咸京，遊昆明。覿潛魚之躍，吐靈珠之英。珍不藏川，是獲媚川之色；仁苟及物，必能動物之誠。
先是撥刺巨鱗，傍畔水裔。或詹何所中，或任公所制。利鈎貫鰓而錯落，長絲縈岸而掣曳。殘瘁不振，沉浮未濟。是用脫其鋒，解其綴。索於枯肆，初同患於波臣；銜以圖書，終乃小於軒帝。
他日擇良辰，鏡清流。舍鑾輅，登龍舟。不徐不疾，以遨以遊。於是傍臨桂棹，遠映珠旒。或銜或戲，似驪龍之頷將吐；若明若滅，比瓊蚌之胎未收。光芒稍逼，輝赫難儔。實有意於豐報，固無情於暗投。含幽育明，轉煌煌於畫鷁；振鬐掉尾，時熠熠於牽牛。
既而千官動色，百辟咸覩。且曰：修其文，耀其武。澤之廣，恩之溥。雖彼池中之物，亦懷天下之主。報德而入於隋掌，此類蛇銜；感音而失於晉庭，彼慚鶴舞。况乎燭龍奪艷，石鯨獨吐。泣鮫人之目，固不可倫；綴神女之軀，曾何足數。
由是儼天儀，俯洪池。映噞喁而未出，炫的皪而方施。然後得廉寸之彩，失圓折之規。則皎皎駒來，自掩白狼之美；翩翩鵻至，徒稱赤雀之竒。
是知人能博施，物亦幽贊。無煩罔象之索，詎假闌干之貫。向若安其忍，棄其難。
俾頒首長逝，刼灰未散。安得此樂於江湖，見託於河漢。則玉殿之側，誰綴其玲瓏；金輿之傍，莫矜其照爛。
以言於魚也，厥道斯存；以言於人也，如何勿敦。則受嘉惠，蒙渥恩。得不效節於當代，而垂名於後昆。
---
賦篇：白玉琯賦以「神人來獻以和八音」為韻
賦家：王起
玉琯絕倫，受之於神。希夷感化，皎潔含真。既比德而為美，亦諧音而可珍。肇自敻絕，發茲璘玢。匪剖石於和氏，乃成器於羽人。
伊昔帝鄉所傳，王室未獻。虹彩潛射，蜺旌並建。鸞鶴映之以生光，烟霞奏之以適願。同鈞天之樂，靈境獨聞；在層城之宮，人寰共遠。
既而舜德有感，王母來過。獻之皎皎，捧之峩峩。重華遂得其符瑞，百靈永謝其琢磨。儻比以為笙，知鳳吹之不遠；如秉之為笛，曷龍吟之足多。豈徒嘒嘒於茲竹，碌碌於隨和。
若乃觀其戾止，察其所以。質非竽籟，韻含宮徵。圓其表而合規，虛其中而通理。光連素手，雖提握之不忘；色映丹唇，在吹噓而成美。其舍也無聲之樂，其獲也無疆之祉。虛而不屈，老氏之籥乍同；磨而不磷，戎人之環孰比。
况乎知白自守，無瑕可猜。色迷瓊樹，影雜瑤臺。懷清越之音，不求於扣；感馨香之德，不召而來。固仙侶之所執，非玉人之取材。
則知素琯之祥，玄理可察。將使律合於六，音諧於八。傳真人之逸韻，資聖主之大戛。
宜乎藏九重之深，為百代之欽。騰輝爛爛，和俗愔愔。使伶倫之筩，自慙叶律；俾女史之管，空愧垂箴。無以窺天之心，而忘至德之音。
---
賦篇：墨池賦以「臨池學書水變成墨」為韻
賦家：王起
墨之為用也，以觀其妙；池之為翫也，不傷其清。苟變池而為墨，知功積而藝成。
伊昔伯英，務茲小學。棲遲每親乎上善，勤苦方資乎先覺。
俾夜作晝，日居月諸。挹彼一水，精其六書。或流離於崩雲之際，乍滴瀝於垂露之餘。由是變黛色，涵碧虛。浴玉羽之翩翩，忽殊白鳥；濯錦鱗之潎潎，稍見玄魚。
則知自強不息，允臻其極。何健筆之成文，變方塘而設色。映揚鬐之鯉，自謂奪朱；沾曳尾之龜，還同食墨。沮洳斯久，杳冥不測。愛涅者必染其緇，知白者咸守其黑。
蘋風已歇，桂月初臨。玄渚彌淨，玄流更深。所以恢弘學海，輝映儒林。將援毫而悅目，豈泛舟而賞心。
其外可察，其中可見。同君子之用晦，比至人之不炫。冰開而淳漆重重，石映而玄圭片片。儻北流而浸稻，自成黑黍之形；如東門之漚麻，更學素絲之變。
究其義也，如蟲篆之所為；悅其風也，想鳥迹之多竒。將與能而可傳可繼，豈謀樂而泳之游之。恥魏國之沉沉，徒開墨井；笑崑山之浩浩，空設瑤池。
專其業者全其名，久其道者盡其美。譬彼濡翰，成茲色水。則知游藝之人，盡以墨池而為比。
---
賦篇：獺皮書袋賦以「窮囊契時聚益」為韻
賦家：王起
懿彼玄獺，生於水鄉。始殺身於河涘，卒成器於書囊。仍彼殘文，不假乎雕刻；裁以新製，自合乎圓方。既出納而斯取，亦扃鐍而有常。
想夫下泉委質，上天致祭。紫府咸萃，丹誠若契。宜介福以全生，奚徼禍而致斃。苟利人以獲助，甘成器於此際。
則有攻皮之工，嘗巧於中。遺文不剪，輕縷潛通。圓其蓋則合而能固，柔其質則用之不窮。謝水府之至樂，入書林而見崇。
外也蒙茸，毛有所傅；中也駢坒，書有所聚。韜蔚矣之文章，秘煥乎之詞賦。彌縫則密，豈亡三篋之書；周旋必復，且涉九衢之路。
若乃青簡疊至，尺牘交馳。藏筐篋而不可，寘懷袖以攸宜。必資之以善閉，克守之而不遺。雖納以魚牋，乍似噬魴之日；臨乎墨沼，寧同赴汨之時。
動必依人，靜而掛壁。滿貯攸戒，緘縢受益。其來也江海至深，其潔也波瀾所滌。掩青囊之貯卷，異豹文之成舄。既翰墨之居珍，幸提攜而無斁。
---
賦篇：昆明池習水戰賦以「將伐遠戎先修武事」為韻
賦家：王起
伊昔漢武，將吞遠戎。鑿昆池之澹澹，習水戰之雄雄。池則無涯，寫滇河之象；戰思拓土，合水國之風。將以規遠畧，恢聖功。遐方不擁，獷俗來同。豈徒列萬艘之邐
迤，翫一沼之沖融。
乃命搜舳艫，徵卒伍。剡楫櫂，備金鼓。得佽飛於荊江，獲文身於越土。榜人來萃，水客斯覩。介夫仡仡，將牽牛以交映；畫鶂呀呀，與石鯨而對吐。奚去陸以習坎，方整眾而耀武。
武之耀兮昭彰，眾之整兮張皇。攬繁弱，拔干將。可以摧南方之銳，可以挫北方之強。列萬夫之貔豹，雜五兩之雪霜。躍彼漣漪，見魚麗之出；遊乎洲渚，知雁翼之張。
觀乎作軍政，臨武事。進退有節，沿洄趨利。或連兵而鳥逝，或應鼓而麋至。令肅而必平戎虜，教成而不可奪帥。
四遐縱觀，士德增修。森森兮烈於武庫，赫赫兮敞以層樓。文物驚乎海若，聲名震乎陽侯。河漢為之震蕩，刼灰為之沉浮。
則知水陸之謀無闕，則遐荒可伐；舟車之利克全，則珍寶爭先。故能立功於窮裔，垂盛於當年。
國家以四海波清，九夷草偃。感彼洪沼，猶連漢苑。餘波尚在，空發藻以潛魚；水戰不修，恥勞師以襲遠。實我皇之清淨，宜福祿之來反。
---
賦篇：轅門射戟枝賦以「一箭解圍人中之俊」為韻
賦家：王起
矯矯呂公，凜千載之英風。立轅門而耀武，百夫之特；射戟枝而騁技，一矢稱雄。所以解紛為智，和難成功。豈徒用壯於六鈞之妙，務能於百步之中。
當其劉氏興戎，袁公結陣。既禍拏而莫解，亦兵纏而屢振。鬬貔豹而不寧，若蚌鷸而相徇。是用假我手弓，救其血刃。則萬夫駭目，不在於和容；二憾革心，必資乎中俊。
闕力未疲，徵會於茲。排其患難，成彼宴私。離坐離立，左之右之。森森兩軍，比晉楚衷甲之日；桓桓二帥，同劉項舞劍之時。是用出雄戟，射小枝。既從容而諭旨，亦慷慨而興辭。
乃曰：射者所以明其志，忠其質。今欲轉禍為福，反凶致吉。若嗤同失鵠，我藝自忝其疊雙；儻妙等麗龜，爾心固宜乎如一。
乃展容耀，示英威。決拾既佽，分銖不違。洸洸赳赳，如翰如飛。莫不竚其密彀，釋此重圍。
彼戟在門，揭然獨見。立亭亭之直影，引耽耽之英眄。刃孤標而霜白，末斜指而目眩。彎弧弨弓之際，勢若月圓；鳴鏑於矢之端，光如電炫。觀之者心惕，聞之者膽戰。固當靖難於五兵，豈獨解顏於一箭。
彼容色沮，我師氣振。咸曰：將軍勇絕，眾藝如神。蹲甲非敵，措杯不倫。今在座隅，徒欲釁勇而嗇禍；儻居戰陣，誰當左馬而右人。請懲忿於昔日，願釋憾於茲辰。[
盛矣哉。斯會也。當軍門而人無不協，中戟枝而戰無不舍。既威加於域中，亦藝絕於天下。則毀其璧二人之訟息，弄其丸兩家之難解。比將軍之功，實為小者。
---
賦篇：墨子迴車朝歌賦以題為韻
賦家：王起
墨子慮厥居，慎所如。轉華轂，遊殷墟。疾朝歌為名，知非良邑；惟時邁有度，用迴德車。
將以擇樂國，垂盛則。舉足為龜鏡，立身乎繩墨。每自西而自東，咸作範而作式。
始其命駕徘徊，發軫員來。豈半途而有廢，將由逕而無猜。雜彼行人，初儦儦而同造；問於及境，終檻檻而獨迴。
乃曰：歌樂者人必有度，朝夕者天之所賦。苟名而不臧，曷邑之足顧。由是反征輪，遵大路。比危邦之不入，同覆轍之足懼。載脂載舝，却新逕而不疑；如輊如軒，乃舊蹊而是遡。諒無阻於寸進，實自懲於跬步。
借如不戒乎謠，不恒乎朝。自然哀樂失節，威儀莫昭。何足以枉君子之車，瞻夫翼翼；來長者之轍，美以翹翹。是用居身於克正，示眾以不佻。雖大道甚夷，崪如九州之險；大都孔邇，邈成千里之遙。
足以戒居人，警行子。革詠歌之俗，作道途之紀。改轅不爽於歸歟，反路自忘於勞止。亦將趨樂土，走仁里。彼邑之士，莫得式其軒；彼邑之塵，莫得及其軌。宜乎非禮勿動，惟貞是履。與孔門而齊教，將宋國而專美。莫不始於迴輪，而彰乎勵己。
嗟乎。車之攸避也，尚戒乎歌；身之攸措也，矧至於頗。則懼栢人之不宿，恥勝母而不過。比車之旨也，未足居多。
---
賦篇：雍畤舉爟火賦以「享神之期候此為節」為韻
賦家：王起
雄雄雍畤兮神州之壤，赫赫爟火兮橋衡之象。所以郊祀克明，所以照臨是仰。成形中度，知有要而有倫；燭幽以時，表來顧而來享。肇秦帝而有制，洎漢皇而不爽。
伊昔克修羣祀，大合百神。聲明雲集，文物星陳。仰珠旒則嚴其待曙，聽玉漏則闇然未晨。晦威儀之秩秩，迷俎豆之莘莘。張華燈而其光不遠，秉神燭而其明不均。則雍畤之舉爟火也，莫之與倫。
既而亭亭有揭，燄燄方爇。於以觀百里之備，於以昭五夜之節。拂瑞雲之表，乍疑乎燭龍方來；入靈壇之中，又似乎神光不絕。
由是皚皚炳映，盞斚鐏彝。咸若光而若滅，罔顛之而倒之。熠爚無替，熒煌自持。在質明而有讓，當委照而無私。殊太叔之于田，盤遊是舉；異齊侯之設燎，朝會為期。
薦嘉者於焉仰止，執熱者難乎嚮邇。電延而自西自東，星繁而一彼一此。
比王屋之火，空際不流；似陳寶之光，祠中乍委。則雍畤之義，斯焉取斯；爟火之作，為於有為。照苾苾與芬芬，自明無黷；燭蹌蹌與濟濟，方表有儀。故將崇其明祀，立我洪規。豈徒散孤光於地表，煽丹燄於天垂而已哉。
國家祀典式崇，舊章必授。思宅中而圖大，雍畤方弘；法居上而克明，爟火斯候。足以掩前王之純懿，諒介福而何究。
---
賦篇：虔禋六宗賦以「享神精潔四氣叶和」為韻
賦家：王起
王者稽祀典，竭至誠。禋六宗而欽若，致四海之和平。宗者以尊為稱，禋者以敬為名。爰是崇而是長，必惟一而惟精。則四序三光，運有常度；水旱寒燠，災無所萌。
上乃擇元辰，留睿想。萬樂備，百禮徃。圭璧陳，俎豆敞。靈壇嶽立，擁千官而式瞻；天仗星陳，覩一人之可象。玉食皓皓而方積，珠旒穆穆而斯仰。觀乎薦，在有翼而有嚴；貴其誠，故來格而來享。
原夫禋於三辰也，天宗必降，嘉薦是列。歆之以虔恭，奠之以豐潔。使兩曜合璧，不為薄蝕之虧；五星連珠，詎有欃槍之孽。
其禋於四時也，將以恤蒸人，感明神。使還周克序，鱗次相循。攷之於葭灰，不愆於候；調之以玉燭，無奪其倫。
其祭寒暑也，將以周萬類，均二氣。時當玄律，無墮指以成災；節變朱明，曷流金之足畏。
其祭水旱也，則天無作孽，人獲大和。祅魃不生乎災熾，商羊自屏於滂沱。
相彼六宗，皇聖是接。戩穀降而肸蠁，文物紛其暐曄。聆夫管磬，知律呂之克諧；列彼苾芬，信幽明之允叶。
然後一德不二，三皇可四。地發嘉生，天呈上瑞。致百神之職，興兆人之利。君子謂大舜之克禋，惟我皇之能備。
---
賦篇：延陵季子掛劍賦以「冥會心許暗無我欺」為韻
賦家：王起
循修隴樹兮，掛劍於茲。所以表徐君之所欲，明季子之不欺。予取予求，昔藏心而可測；一生一死，終棄寶而如遺。蓋烈士孤標之節，而神明幽感之時。
當其昔結歡娛，從容不阻。孤鋒乍拔，密坐之所。彼眷眷於目擊，此默默而心許。諒他日而來思，非伊人而誰與。
及夫歷聘上國，言旋東吳。訪舊友，遵舊途。亦當開寶匣，獻鹿盧。何閱水兮不待，弔荒埏兮已蕪。由是執龍泉而慷慨，望馬鬣而踟躕。想間歲之披雲，忽然而在；撫今辰之切玉，視之若無。
且曰：器可謀新，室寧欺暗。解腰間之善結，仰樹杪而延瞰。
乃脫白刃，推赤心。耀宿草之煌煌，懸拱木之森森。錯落金鐶，疑夜月而生瓏；晶瑩霜鍔，謂春冰之在林。龍形蜿蜿而未化，蛟枝亭亭而欲尋。解佩義廣，脫驂感深。英聲遂騰於萬國，善價不顧其千金。
嗚呼。劍之擲也無前，人之行也必果。誠去彼而取此，非祈君之祐我。無宿諾匹之以庸庸，不食言方之以璅璅。
向若蔑玄壤，恡青萍。重提攜於掌握，輕耿介於心靈。則三尺之中，空騰雲而漫漫；重泉之下，將愧色於冥冥。
無言者道之弘，不約者信之大。峻節卓以特立，義風紛而繁會。盛矣哉。掛劍之名將萬古而不昧。
---
賦篇：斗間見劍氣賦以「神物下潛精光上射」為韻
賦家：王起
彼玉斗兮列乎太清，此寶劍兮埋於豐城。遙天式瞻，諒闌干以成象；厚地斯秘，遂熠爚而騰精。若非五山錯秀，六合含英。則何以下藏鋒於穎脫，上作氣於貞明。
昔伊雷氏未占，張公莫訪。秘龍淵之奇彩，射斗牛之異狀。或雄雄於曲柄之末，或冉冉於斗杓之上。金陵之王氣莫齊，函谷之紫氣應讓。
可大可久，乃聖乃神。嗟日月之逾邁，怨土石之湮淪。劍也氤氳，連白榆與紫貝；星焉昭晰，應龜甲與龍鱗。
下埋照以煌煌，上和光於歷歷。何寶鍔兮斯隱，在璇璣而必覿。鋒惟切玉，處玉匣以逾深；氣則決雲，每雲路而相射。
匪舍之則藏，實闇然而章。仰九霄而遊目，知百鍊之雄鋩。乍滅乍明，有扶於佳氣；若離若合，更類於神光。
靈氣則浮，利用猶鬱。當繚繞而熒斗，自表至珍；儻陸離而佩身，寧逢異物。
可以察三尺之滯淹，可以見七星之沈潛。石韞玉而騰輝，未專其美；鼎居汾而見氣，徒有其占。
固宜仰層穹，求外野。延瞰於寰城之裏，冥搜於古獄之下。則可以論國都，驅駿馬。是知劍氣之在斗間，所以求伸於知者。
---
賦篇：切玉劍賦以「天之利刃切玉如泥」為韻
賦家：王起
彼神劍兮，出昆吾之溪。既成形而若水，遂切玉以如泥。玉則貞堅，誠齟齬而難入；劍惟銛利，將脫穎而莫齊。是以從心剖判，應手提攜。入水蒼之文，乍同夫淬水；破雞冠之赤，且異乎割雞。
當其瑾瑜外來，球琳畢萃。磨而不磷，用之不匱。以藏乎密地，出匣而宣利。遊恢恢之刃，瑕不掩瑜；剖碌碌之形，刃有餘地。
是知不貪其寶，不愛其資。苟作礪而斯驗，將匿瑕而可遺。異匵之毀焉，斯為過矣；同斗之撞也，於以碎之。
璨彼瓊華，煥如縷切。匪流血以為害，將凝肪而必截。觸可磨之玷，片片冰開；縱不鈍之鋒，重重瓦裂。
應機則斷，投刃皆虛。可以斷珪瓚，可以判瓊琚。雄雄兮化龍之後，璨璨兮抵鵲之餘。苟在鎔之金，不慙於歐冶；則指瑕之璧，何愛於相如。
溫潤乍分，陸離交燭。於以慰良冶之志，於以窒貪夫之慾。耀鋩而赫奕六金，律刃而熒煌五玉。
是知斯劍之用也，按之無下，直之無前。以刜鐘之聲，乍移水碧；以擊柱之勢，時入山玄。星文每臨夫韞石，虹氣若斷於晴天。
然則干將所營，風胡所徇。或剸犀稱利，或截鴻所進。未若周王切玉之刃。
---
賦篇：照寶鏡賦以「殊寶潛翳照之必呈」為韻
賦家：王起
先賢鍊金鏡之英，照懷寶之精。寶之產兮逾秘，鏡之瑩兮至明。藏諸土中，雖沈埋而可恨；引於地表，終錯落而皆呈。將竭工巧，灼爍堅貞。以通幽為用，以利物為情。豈惟雕盤龍而耀彩，鏤飛鵲而增榮。
若乃金玉方潛，珠璣未出。或山藪而埋照，或土石而混質。連城之價蔑聞，照乘之光遂失。雖卞和之欲獻，我色猶深；雖隋侯之見求，我藏猶密。然後玉匣啟，銀華溢。用物而不將不迎，隨人而無固無必。
乃夜入榛蕪，旁求瑾瑜。冰彩前射，月華正孤。將善價而無隱，與佳氣而相符。在樓臺之中，我用無展；當藍田之下，厥道斯殊。
遂使的皪珠色，朗然合契。皎潔瓊華，洞然無翳。時映山玄之氣，乍透菱花之際。璞由是而成琢，金因之而作礪。
是知鏡能融朗，寶莫沈潛。彼照膽而必徹，此藏器而莫淹。集璀璨之光，鸞形乍合；騰磨礱之色，虹氣斯占。
固其涵清明之質，體虛無之道。滿堂由是而獲珍，厚地詎聞乎藏寶。
豈比夫魏宮之所施，秦臺之所持。鑒鉛華之小者，曷懷異而求之。
况有處幽沈，戢光耀。愧無不琢之質，復仰無私之照。
---
賦篇：蒲輪賦以「安車禮賢者」為韻
賦家：王起
王者崇招隱之禮，作徵賢之車。既斲輪而合度，亦安蒲而用諸。將使邱園共賁，巖穴皆虛。則必旌其重貺，建此大輿。輪合大規，取邁而行陸；蒲兼柔質，取坐以安居。罔覆其軌轍，可歷於邱墟。載以歸朝，盡是漸鴻之翼；駕而出野，方隨繫鶴之書。恒翹翹而隱隱，諒求士之本歟。
若乃山騁異人，林棲隱者。鳥獸之羣方雜，薜蘿之衣未舍。或屠釣而忘名，或版築而在野。恥戔戔之帛，厥禮未崇；笑孑孑之旌，好善猶寡。
然後時主側席，哲匠精研。載脂載舝，既攻既堅。蒲也採陂澤之叢，有車之用；輪也斲陰陽之木，如日之圜。檻檻兮出中朝之禮盛，轔轔兮入外野而光宣。於是經營草澤，轥轢雲烟。瞻其儀無虧乎翼翼，聆其響且異乎闐闐。可以出嘉遁之碩德，可以載傲俗之遺賢。空谷有駒，自爾而方縶；鳴皐者鶴，假我而聞天。豈獨邀申公於是日，徵釣叟於昔年。
則知輪之設蒲，巖扃是啟。將毗王者之政，先保賢人之體。至萬里之安安，成百僚之濟濟。豈比夫織而為席，表臧孫之不仁；緝以成宮，昭令尹之非禮。
方今雋已在官，輪猶未安。旁搜叢桂，遠掇幽蘭。士不病於邁種，賢盡出於峯巒。是蒲輪之禮也，乃王化之端而已哉。
---
賦篇：洗乘石賦以「王者順動有司先成」為韻
賦家：王起
瑟彼乘石，履於聖王。每寒水而濯色，俾堅容而有常。當宸駕之未嚴，貞姿或翳；及天步而將踐，麗質斯彰。
於是五輅載轄，六龍齊首。森天仗而既列，嚴翠華而已久。隸僕乃故實是諮，舊章克守。取彼流惡，滌茲含垢。兢兢乎映金車而鞠躬，翼翼兮汲銀瓶而運手。發璀錯之色，莓苔染之而不能；注清泠之聲，埃匙集之而何有。
皎爾鏡徹，爛然冰鮮。承玉趾而增麗，拂衮衣而更妍。磷磷於清淺之波，自慚奪彩；鑿鑿於激揚之水，莫敢爭先。
匪琢匪磨，不涅不磷。求韞玉之色彰，候和鸞之聲振。成吾皇獻替之義，我則如水之投；叶吾皇啟沃之心，我則如流之順。
四海是奉，百禮所總。茲石既潔，一人由是而日輝；茲石未晞，萬騎不戒而雷動。
君惟展義，官則庀司。將滌瑕而蕩穢，在挹彼而注茲。於以昭卜征之候，於以明
望幸之期。潺湲既臨，似石磴瀉泉之狀；流離欲散，有山雲潤礎之姿。
有翼有嚴，既敬既戒。去淟涊之色，由是砥平；吐新鮮之輝，用光時邁。
乘石之洗也列周經，乘石之履也合周雅。內可以訪道海內，外可以觀風天下。故曰：有扁斯石，見於王者。
---
賦篇：宣尼宅聞金石絲竹之聲賦以「聖德千祀發於五音」為韻
賦家：王起
魯恭王益宮於孔氏，壞宅於闕里。聞金石絲竹之聲，有六律五音之美。清泠始奏，異洞庭之載張；寂寞而來，非鈞天之可視。或管或磬，以禋以祀。徒在廟而見聽，豈升堂而足擬。
當其攝齊而進，拾級而前。遠近猶惑，鏗鏘始傳。式感王心，聘國無勞乎七十；克諧聖域，摳衣始化乎三千。信不擊而不考，實玄之而又玄。
惟金也，振春容而無闕；惟竹也，象吹噓而未歇。愔愔擊石，如荷蕢之初聞；杳杳揮絲，疑孺悲之來謁。所以表正聲之感，所以同古樂之。遐想乎返魯之年，追思乎在齊
之月。
迴環棟宇，繚繞庭除。惟恍惟惚，皦如繹如。心方啟乃，樂可依於。固將極天而蟠地，豈徒舞獸而躍魚。
徐疾有則，清濁不忒。非審以知政，非作以崇德。藏書之壁，時繹繹而難分；夢奠之楹，乍洋洋而未測。
響雜乎鴻鵠，韻調乎宮羽。絲管不形，簨簴無覩。固可掩歌鐘於二四，配莖英於三五。
及夫鏗爾樂闋，油然思深。覩奧且驚夫盈耳，廣居由是而革心。豈不以感上聖之旨，聞至德之音哉。
皇家始崇儒禮，莫先褒聖。尊素王之號，廣舊宅之敬。儻逸韻之再聞，播乎樂府之盛。
---
賦篇：冰蠶賦以「凝冱之境成彼奇彩」為韻
賦家：王起
懿北極之寒勁，有珍蠶之處冰。非柔桑之是食，非幽室之是憑。託彼峩峩，且不資於春煦；抽其曳曳，自有樂於陰凝。既違燥而就濕，知同類而殊能。
爾其玄律窮，芳歲暮。百谷風壯，羣川冰固。遊片片之凝光，映重重之積素。十畝之間兮洩洩何勞，六尺之內兮涓涓正冱。既苦寒而不倦，將載績而是務。
觀夫如臨如履，經之營之。隔皚皚之積冰，吐漠漠之輕絲。朱綠曳而愈出，黼黻成而是資。煥乎有章，豈寒女之能得；超然獨處，信夏蟲之所疑。
淋漓未泮，組織方逞。非繰於盆，非懸於井。蠶事登矣，必因之而剖冰；繭稅求焉，將取之而越境。
豈比夫風戾之所生，歲單之所成。蠶月而方育，蠶器而見營。安能苦其節，履其貞。窺之有戰戰之色，取之有沖沖之聲。匪樹而遊，奚感仙而化；不筐而績，奚假蠏為名。宜乎海人見采，堯帝斯呈。
伊蠢蠢之繁委，實生生之殊詭。鼠遊冰下，我亦來思；龜生火中，吾乃異彼。
况乎雪霜是履，鱗角多奇。若解以東風，或泉魚而共躍；藏諸北陸，幸凌人之見知。
宜乎含章勿改，牽絲有待。儻來獻於九重，必相宣於五彩。
---
賦篇：浪井賦以「王者清淨則出」為韻
賦家：王起
冽彼寒井，契於聖王。不因鑿以成質，每自浪而呈祥。涌呀呷，鼓靈長。比醴泉之自出，異海水之不揚。
吾君是時清八區，肅諸夏。寶出於地，符呈於野。伊井有浪焉，乃瑞之大者。爾其呀豁百尋之表，洶涌重泉之下。狀靈濤之潛洩，匪冽風之是假。
淪漣不盈，觸搏恒驚。窺坎窞之底，有江湖之情。積而有潤於下，混而不傷其清。窺則澄澄，乍玉甃而同色；汲之浩浩，激銀瓶而有聲。鮒飛鱗而不定，羊在缶而皆傾。
洎夫列宿參差，曉月韜映。搖珠彩而增潔，涌金波而轉淨。湯湯下激，不施屏翳之功；洶洶潛驚，詎假陽侯之詠。然後駭四海之目，垂兆人之慶。伊厚地之發祥，實大君之作聖。彼青桐素綆之飾，玉檻銀牀之盛。皆人力之所成，固神造之不競。
宜乎光瑞典，苞坎德。不藏於冰，不蓄於墨。惟波獨涌，惟渫可食。奉我皇之飲，俾上善以為心；戒我皇之窺，必臨深以取則。
知井非浪不貴乎成質，浪非井不彰乎聖日。比井而王化其清，比浪而王心不溢。稽休明而合應，將汲引而無失。彼堯人鑿而飲，漢將拜而出。未足以彰其帝功，而較其靈術者也。
---
賦篇：結網求魚賦以「臨川羡魚未若結網」為韻
賦家：王起
網則結緒，魚方躍泉。其結也疎而不失，其躍也瞻之在前。一縱一橫，既克張於萬目；無小無大，亦何逃於百川。是以揚鬐振鬣，噴沫飛涎。初同求於發笱，終取義於忘筌。
於是當巧孜孜，杬精屑屑。細緝絲枲，解紛結絕。想江湖之相忘，遂綱維之備設。搖赬尾以游泳，爾不厭深；運素手以繽紛，我思善結。
俾晝作夜，日居月諸。成茲密網，念彼嘉魚。庖犧之舊制無改，良罟之新規有餘。獻鮮薧之時，茲為謀始；烹釜鬵之日，此乃厥初。
且夫注目劬勞，甘心健羡。於結網兮何有，徒噞喁而可見。金盤既設，無靃靃以霏霏；錦質乍窺，徒赫赫而戰戰。孰若氣奪九罭，網殊一面。始結繩而援設，終在藻而咸薦。
疎密由己，卷舒從心。此紛紛而不紊，彼潑潑而方禽。亦何必不綱而為子釣，斷罟而諫君臨。
其動則紛，其力不費。事有類於組織，志未殊於經緯。薦尾安在，提綱尚未。想飛鴻而則罹，曷游魚兮不畏。
向若臨河廣，恣心賞。隨揭厲之淺深，當鱗甲之來徃。出彼嚇鰓，亦同反掌。營鱣鮪方同濊濊之施罛，禁鯤鮞豈比恢恢之漏網。
則知無其備者其功畧，有其具者其利博。此不眝其經營，彼無逃於潛躍。夫然。觸類斯長，緣情可託。結詩書而為網，網則有條；驅爵祿而為魚，魚兮咸若。吾所以考先賢之微言，悟臨川之妄作。
---
賦篇：烹小鮮賦以「理大國如烹小鮮」為韻
賦家：王起
有冽者泉，生乎小鮮。將成登俎之美，必求爨鼎之妍。惟烹也，在於不撓；惟魚也，貴於克全。苟司味之有術，諒為政而則然。
若乃海曲蘆人，江潭舟子。厭頒首於蒲藻，得纖鱗於沼沚。常窺潎潎，漏於密網之中；今則炎炎，烹於沸鼎之裏。是以激之有度，爛而足恥。先明水火之濟，用契鹽梅之理。
然後合沓有聲，沸騰以烹。碎文弱質，萬品千名。以剉脆之易壞，當洶湧之方驚。觸之則土崩可喻，安之則錦質皆成。蓋以小為貴，在中和且平。
乃加以薑桂，雜以薪燎。同露鑊之白遊，束前箸而不擾。雖湯騰其內，火烈其表。惟自然於眾味，終不亂於羣小。既薦尾而獲珍，皆駢首而可曉。
向若爛之不恤，撓之是刺。急舒無節乎中，躁靜不放乎外。自然成魚餒而不食，比水煩而不大。空摧鱗而莫分，寧去乙而知害。
則知國喻乎鼎，人喻乎魚。魚之亂則烹以靜，人之繁則制以徐。鼎中之咸若，天下之晏如。
鮮之烹也不撓，人之理兮作則。將申老氏之戒，用假庖人之職。既不爽於和羹，幸有光於為國。
---
賦篇：蜃樓賦以「海旁蜃氣象樓臺」為韻
賦家：王起
伊浩汗之鵬壑，有岧嶢之蜃樓。不因材而結構，自以氣而飛浮。閟然無朕，赫矣難儔。出彼波濤，必麗天以成象；化為軒檻，寧假日以銷憂。足以掩鼇山於別島，漏蛟室於懸流。
若乃霧歇烟銷，雲歸月朗。千里目極，八紘心賞。惟錯之類咸伏，陽侯之波無響。
於是吐氛氳，騰泱漭。隱隱迴出，亭亭直上。乍明乍滅，舒渤澥而新鮮；若合若離，結麗譙而博敞。雖舟子來萃，國工是仰。莫不驚天地之赫靈，覩井幹而成象。
赫奕奕而有光，紛郁郁而難詳。影臨貝闕，彩曳虹梁。比繩墨之曲直，如規矩之圓方。岳岳之仙，乍窺於天表；盈盈之女，且媿於路傍。
八窗未工，百尺非峻。伴祥烟於巨浸，雜佳氣於重潤。仰層構之如翬，必巨川之化蜃。
大壯冥立，全模洞開。吐嗽而侔華宇，呼吸而象瑰材。翔鯤拂而不散，賀燕徃而復來。依稀碧落，想像瑤臺。旁輝日域，下瑩珠胎。比落星之流點綴，疑明月之照徘徊。
則知夫霞駮雲蔚，有壯麗之貴；棟折榱崩，無壓覆之畏。既變態於倏忽，亦憑虛而髣髴。豈比夫鼎居汾水，赩赩以騰文；劍在豐城，雄雄而增氣。
方今聖功不宰，海物咸在。固知吐為樓閣，以全其軀；豈事爭彼魚鹽，弗加於海。
---
賦篇：黿鼉為梁賦以「王師遠征水族冥感」為韻
賦家：王起
周穆王窮轍迹之所經，駕黿鼉而感靈。所以濟浩汗，所以通杳冥。蜲蜲蜿蜿，以代造舟之利；匪雕匪刻，皆連外國之形。諒人力之不勦，信神功而永寧。
當其師旅闐闐，旌旗肅肅。臨九江而澶汗，駐八駿而踡跼。望既濟於未濟，終歎無梁；思載沉而載浮，孰能刳木。得不乞靈於水府，假道於介族。則黿也不得而深藏，鼉也不得而潛伏。
既而擘波有聲，異狀可驚。出層潭而櫛比，駕飛浪而砥平。連足俄維，比浮柱之初立；鏤甲疊映，同版築之相成。齊首而繩墨勿用，曳尾而規模自呈。其利惟博，其安無傾。殊滄海之龜構，異銀河而鵲征。
彼詭類之可覽，實至誠之所感。假贔屓以臨深，託盤跚而習坎。
其勢邐迤，其狀參差。無遠不屆，惟危具持。照赫奕之五刃，度張皇之六師。乘以周旋，且異琴高之鯉；載於沈溺，還符毛寶之龜。
漁者徒驚，工人有恥。同罛共羅而罔及，畫鶂雄虹而莫擬。題之不可，殊長卿之見書；抱之則難，謝尾生之沈水。
是知伐鼉以冒鼓，其用匪良；解黿而染指，其謀匪臧。孰若奮功於舟楫，感聖於君王。昔在深泉，懼屑沒於其穴；今符至德，忽結構而成梁。固蹂躪而無害，將騰躍而有光。
我皇仁洽道豐，文修武偃。要荒畢服，淳離斯返。何必驅鼉而駕黿，勞師以襲遠。
---
賦篇：羨魚賦以「蓮出鱗始來」為韻
賦家：王起
客有羨魚者，立河壖，俯臨泉。窺綠藻，瞰紅蓮。彈鋏之歌逾切，觀濠之意彌堅。
則有赬尾殊品，紫鱗異質。或依蒲而自娛，或擁芡而爭出。揚鬐奮鬣，已見其由；戢尾貫腮，未知其術。
是用乘良辰，守通津。望噞喁而注目，聆瀺灂以勞神。乃歎曰：深不測者水，藏諸水者鱗。營之何及，獲之何因。彼不脫於泉，徒求於泉下；彼不蕩於水，奚求於水濱。喪志而退，問於漁人。
漁人曰：噫。子過矣。君子謀不失利，動必合理。禽之中也，先夫矰繳；獸之獲也，資乎弓矢。夫吾子坐金隄，降玉趾。無罶而窺其發發，無笱而思其唯唯。此所謂自包其羞，不求諸己。向若有具，施之於水。則和羹可待，食肉茲始。不為緣木之難，自叶忘筌之美。
斯言富哉，感激而回。求詹公之術，盡任子之才。器必備，藝咸該。將中否之不惑，希取舍之無猜。羡之可以已也，是以結網而復來。
---
賦篇：焦桐入聽賦以「泠然雅音至聽方識」為韻
賦家：王起
聽之微者，不必五音。伊焦桐之逸韻，契伯喈之明心。氣逐炎炎，始將隨於槁木；聲飛烈烈，終見用於雅琴。
當其大匠未收，樵人所利。圭葉零落，孫枝殘瘁。以薪見迷，以竈求媚。聲連而丹燄乍飛，響而紅星忽墜。聞之者徒謂木之槁，火之熾。殊不知八音之珍，佇五絃之至。
彼美中郎，神妙無方。樂無不審，音無不詳。聽執爨之間，克諧律呂；聞就燥之處，乍合宮商。
乃言曰：惜乎斯桐，韻實天假。可以加雕斲，可以暢韶雅。何混彼樗林，而棄於薪者。
於是收質燄燄，求音泠泠。撲滅其色，鱗皴其形。被之以絃，佇水流而山立；鼓之為操，必鶴舞而魚聽。
則知桐之成器，待其人而克定；桐之有聲，非其人而靡聽。
向若清耳不傳，瓌材遂捐。希聲率爾，聾俗猶然。則半死之根，誰一收其餘燼；孤生之幹，將久滅於青烟。
桐之爇兮，人之德焚；身之灾兮，躬忽見屈。殊不知焦尾為珍，竟獲伸於多識。至矣哉。感知音者願是傚而是則。
---
賦篇：朔方獻千里馬賦以題為韻
賦家：王起
駜彼名馬，產茲玄朔。得遐方之勁氣，是稟嚴凝；應上聖之禎符，其來緜邈。固可以飾和鸞之鐬鐬，就鉤膺之濯濯。
始其同羣豐草，挺質寒鄉。名超茲白，瑞掩飛黃。伊六轡之爰設，非九重之孰當。爾其走險鹿駭，望雲龍驤。縶之維之，登歌不慚於西極；若滅若沒，獻狀聿來於北方。
於以效伏皁之勤，於以釋長鳴之怨。流離而走血來格，濩落而執靮斯獻。計鴻鵠之舉，彼未居多；涉燕宋之遙，我方適願。
柔心有待，逸足未宣。權奇於絳闕之下，沛艾於紫庭之前。稟月未匹，追風莫先。所以闡幽都之美，所以增華厩之妍。既佶且閑，軼其羣兮相萬；視遠如邇，遵其路兮且
千。
一人既瞻，八駿初比。彼千駟花發，六騶雲起。其止也可齊乎足，其行也無踰於里。信愕視於華原，而騰輝於良史。
伊茲駿之間出，在前王而殊寡。或鑾輅而見捐，或鼓車而不捨。我皇昭景福，錫純嘏。稱德以喻夫俊乂，服勞以勸夫忠者。豈惟同兩漢之帝，獲千里之馬。
---
賦篇：萬年縣試金馬式賦以「漢朝鑄金為名馬式」為韻
賦家：王起
先賢鑄金之英，為馬之形。馬無疆而致用，金不朽而垂名。瞻之在前，則至寶山立；寂然不動，則異體峯平。固將六龍可驗，八駿斯營。遐追絕足，遠契長鳴。豈徒翫熒煌之彩，眄熠爚之情哉。
始其模既全，體將具。思求絕塵之貌，是假在鎔之鑄。踴躍其液，渥洼之形未出；撲滅其烟，浮雲之姿已露。
方中矩兮圓中規，勢倜儻兮精權奇。誠可傳而可繼，每不驅而不馳。其巧既畢，安貞莫移。豈貪夫而是徇，諒工者之所為。
若乃大閱羣騶，旁搜萬國。獻絳闕而咸萃，充華廄而尚惑。乃審厥象，俾臻其極。仰從革之輝光，知代勞之軌則。駑駘沓至，自乖百鍊之形；駔駿俱來，允叶萬邦之式。
其狀惟肖，其儀孔昭。仰沛艾以龍翥，若驂驔而鹿超。摧秣勿施，異乘黃之伏皁；縶維罔及，殊赭白之來朝。
翼翼雄姿，煌煌壯觀。恒引耀以錯落，每騰精而半漢。牛以石兮多慚，駞以銅兮非翫。
是知武皇之制博，伏波之旨深。用之則行，昔飛聲於東道；確乎不拔，終成象於南金。高門洞闢，秘殿旁臨。將萬古以駭目，俾四方而宅心。豈作賂大宛，其形見棄；為神蜀郡，厥祀方歆者哉。
固宜無逃於眾寡，不昧於取舍。永作鏡於域中，比懸衡於天下。則稱驥德，頌駉牧者。未若似是而非，常以馬而喻馬。
---
賦篇：彈冠賦以「君子之交誠有所感」為韻
賦家：王起
岌岌高冠，是加於首。將服之以入仕，遂彈之而去垢。纖埃不染，知潔己之為先；法服是從，明干祿之非久。豈比裂之而無用，挂之而勿有也。
當其貢公不仕，王陽未榮。風起緇布，塵飛玉纓。積歲月而無色，混風姿而莫呈。豈知點綴則價重，拂拭則光生。蓋以斷金之人，未達於清世；陸沈之士，猶勞其赤誠。是故置之而有待，褚之而勿營。
洎夫大漢登庸，伊人有所。同松茂而柏悅，將龍翔而鳳舉。
於是取章甫而言曰：冠者首之飾，人之規。盛服將朝，此為大者；結髮從仕，曷莫由之。吾方策名於丹闕，委質於彤墀。顧將盡飾以為美，豈薄汚而見嗤。
及解彼珠纓，彈於玉指。彰久要之必信，表從政之有使。拂舊彩以增鮮，振浮埃而暫起。由是發光耀，正容止。朝廷濟濟，具瞻夫哲人；巾櫛鏘鏘，用表夫君子。
則知碩量之所包，賢人之與交。其賤也樂夫伐木，其貴也同夫拔茅。
則爵位相先者，以彈冠而自鑒；金蘭合契者，因彈冠而有感。
故能致美搢紳，不嬰垢氛。將總會於玄髮，期入仕於青雲。豈比夫晏子濯以入朝，是稱賢相；屈生彈於新沐，方俟明君。
---
賦篇：漢章帝白虎殿觀諸儒講五經賦以「高會群儒討論正義」為韻
賦家：李程
漢章帝以文教式孚，象德崇儒。仿石渠徵校文之所，配白虎集青衿之徒。於是發明詔，下皇都。宏辯者憤憤悱悱，博議者雲萃風趨。所以讚揚政理，豈惟探討典謨；
爾其高觀洞開，鴻儒四會。擅古今之美，為皇王之最。八索九邱之籍，理析異同；三墳五典之書，義分小大。舉兩端而擬議，與百代而沙汰。既理貫於中，亦聲聞於外。
實鉤深而索隱，況致遠而情高。信積學而無倦，豈待問而有勞。談柄乍揮，振冠蓋之岌岌；詞源忽注，瀉江海之滔滔。
將以演制度之善，論威儀之盛。撮五經之閫閾，為九流之龜鏡。連山魯史，自此而刊；禮義詩書，自茲乃正。夫如是，始可以化人倫，施國柄。有典有則，惟明惟聖。上知恭勤，下審教令。然後代有等威，理歸清淨。
懿哉。釋鈐鍵之樞奧，賾精微而討論。疑之者風散冰釋，學之者理順義存。
可以明乎褒貶，從其簡易。貢別九州，興窮六義。豈惟槭之說，蓋亦識之智。
今我后化葉，人文莫群。陋漢日，越堯君。
觀其環林森森，璧池浩浩。鴻儒碩生，旦夕探討。曲盡庶彙，旁流聖造。則知儒者，可為帝王之師保。
---
賦篇：鳳巢阿閣賦以「天下清泰神物來萃」為韻
賦家：李程
國家化協軒後，道超帝先。敷至德以被物，降殊祥而自天。祥異宗周，下岐山之鳴矣；企觀神極，放阿閣而巢焉。由是載止於甍次，蓋將呈瑞於君前。臨四榮而肅乎雲委，播五彩而煥爾霞鮮。
且將巢者，其義久也。美德化乎宇內，永棲遲於日下。爰居爰處，恒依應龍之祥一作梁；載飛載鳴，寧侶化鴛之瓦。
道既砥平，時亦鏡清。厭丹穴而不息，鄙高岡而不鳴。方為應至仁而來元扈，豈徒愛層構而集丹楹。彼燕有巢，已聞在幕之阨；爾鶴稱德，更擅乘軒之名。
一則兆啟乎顛沛，一則僭處乎車蓋。曷若我愛育元和，來儀昭泰。奮美羽於軒楹，散清音於埃壒。
然後知赤烏不曰珍，白龍不曰神。或生之於苑囿，或厄之於海濱。四目鳴而不睹，萬戶獻而莫臻。豈若茲鳳，惟閣是因。三重其階，實惟高矣顯矣；一人斯睹，誰謂不躬不親。
向非我后從政不咈，惠生於物。
執德不回，遺乎將來，鳳亦遠矣，誰能巢哉。
是知反道者高閣徒修，悖德者鳴鳳罔萃。竊稽瑞牒，載覽史記。惟黃帝與吾皇，能感之而自至。
---
賦篇：華清宮望幸賦以題為韻
賦家：李程
上苑之左兮，驪山之中。天作高岫，帝為離宮。示宸遊之有所，表聖鑒於無窮。臨峻路而赫其戶戶，標爽塏而屹以崇崇。惜翠華之未至，闃紫殿而猶空。
則有望幸其中，流睇延慕。希天顏而回矚，望雲闕而屢顧。想恩波之東注，俯瞰渭流；愛佳氣之西浮，空瞻秦樹。目盡煙末，心馳禦路。何聖慮之未還，獨幽懷而能喻。窮轍跡且俟玉山之遊，想車音將購長門之賦。
矧夫閣有朝元之美稱，殿有長生之嘉名。霞駁丹檻，雲攢繡楹。可以召通仙之降止，安皇祚之永貞。是以仰碧落，竭丹誠。庶日月之回照，等葵藿而同傾。濯感沸之泉，每想金輿之度；踐萋青之草，還思玉輦之行。雖托質於別館，常寄心於穆清。
戀戀西向，悠悠矚望。步磴道以寂曆，眄廣庭以寥曠。竹花雖吐，如含待鳳之誠；雲氣才升，若睹從龍之狀。
彼玉山既遠，金闕仍賒。未若浮遊近縣，如在仙家。俄天邑之孔邇，自神都而不遐。雖館稱五柞，殿美九華。喻之於此，曾何以加。
惜乎神光未矚，曠此佳境。徒企想以忡忡，復懷慕而耿耿。閉玉樹於深穀，銷金鋪於秀嶺。君乎君子，胡不出宸居而來幸。
---
賦篇：揠苗賦以「時貴順成非由速致」為韻
賦家：李程
瞻彼陂田，新苗在地。徒施助長之術，且異發生之類。望斯箱於翼翼，爰用心期；貪彼黍之芃芃，方將力致。
搖然乃亂，興每如抽。自貽伊戚，職汝之由。忽分叢於步武，俄裂土於田疇。勞而無功，焉用拔乎其萃；動而愈出，縱其生也若浮。既不得於和熟，宜取傷於躁求。
相彼老農，求之欲速。傴僂煩手，扶疏自目。信相違於淺種，不用其良；既自露於深根，曷雲能彀。
忘枯槁之如彼，尚低徊而念茲。繞指尚疑於取苧，勞身豈並於乘時。攬一握之纖莖，始如陵草；聳千科之細葉，終異園葵。
孰云農事以妨，但取高而為貴。無思去草之務，有若拔茅之彙。不從其道，雖矻矻以徒勞；莫悟其由，訝離離而增欷。
原夫秀而不實，愛欲其生。覆東皋而曆亂，交南畝以縱橫。或長或短，稍因人而盡起；靡瞻靡顧，俄麗地以同傾。與其違性而早落，豈若從宜而晚成。
時不爽於榮枯，事可期於逆順。惟躬是瘁，寧同於百卉具腓。以若所為，且異乎孤蓬自振。
亦由行道者之，仁義可依。體上聖之知命，戒中庸之妄祈。賦孟子之言，聊將此喻；窮宋人之理，永鑒其非。
---
賦篇：漢文帝罷露台賦以「百金休功萬國從化」為韻
賦家：李程
偉漢文之君臨，惟宮室有度，以兆庶為心。安不忘危，豈勞力於累土；用過乎儉，亦軫慮於百金。
懼乎設怨，將以激勸。若台之是修，唯德之不建。是故絕役心於制造，宏儉德於億萬。
乃言曰：台者高峙，路者四通。不足避燥濕寒暑，無以受朝聘會同。奚必居高為明四目，遠聽為達四聰。不重斂何以就役，不勞力何以成功。
由是卻匠人之計，全王者之德。豈嗇於財，實肥於國。雖百工麕至，無所作則；庶人子來，曷由陳力。
言之既終，人故適從。板築之功既絕，尋尺之材勿庸。柱礎不施，寧轉他山之石；棟宇罷構，匪斫徂徠之鬆。
若夫氣候為備，順時布化。諒惟國之有恒，成茲台之何暇。南至以望，太史每升以觀台；仲夏而居，有司自設其高榭。
亦何用土木特建，丹雘勤修。誠無用之作，非不朽之謀。豈止全十家之中產，貽百代之良籌。彼晉靈登臨，我則絕彈人之戲；宋平興作，我則無築者之謳。式昭莫大之見，用保無疆之休。
不然，何以紹祉祖宗，垂芳簡冊。逾儉約於三五，延戴祀於二百。豈不以肇於露台，播無為之嘉畫。
---
賦篇：黃目樽賦以「禮尚治情酌中形外」為韻
賦家：李程
彝器之美，黃目是尚。黃者取黃理而中孚，目者象清明而外暢。徵戴禮而有謂，懿周人之是創。將表敬於宗祧，必薦馨於鬱鬯。
爰設嘉名，是用飾情。彼因外而有制，猶自中而立誠。酌於心終有假於圭纘，象乎自難取比於兕觥。
必因尊彝，爰佐齊醍。以明大享之品物，以助諸侯之孝悌。故以目而為名，因酒而成禮。
爾其克修祀典，遐本淳風。將抔飲而體異，等犧尊而義同。殷薦有恒，守籩豆之列；備用何所，在宗廟之中。追述作之深旨，諒昭明而有融。
用當其無，物不為薄。齊納金而飲酎，等用茅以明酌。挹而未竭，故不慚於金罍；執而不揮，寧有愧於玉爵。
立制有經，創意圖形。潔以新樽，冀精誠之可達；歆於明德，知黍稷之非馨。
其象也則小，取喻也斯大。雖斟酌在中，必儀形於外。
嘉其不泛不濫，可繼可傳。罔施丹雘，徒假雕鐫。巨同乎卮，信乎美而無當；豈比乎鬥，則有象而在天。徒虛無以為說，非潔芳以告虔。甚矣哉。前王之創物，俾後代之相沿。
---
賦篇：迎長日賦以「三王郊禮日用夏正」為韻
賦家：李程
氣之至兮景之長，郊之初兮國之陽。將有事於新日，以無忘乎舊章。太史先期而以告，天子齋心而有常。且曰經紀不忒，乃貞明而成象；疾徐中度，胡躔次而可量。俟一人天臨而斯出，俾群後景從而有光。可以冠千古之嘉禮，軼三代之盛王。
然後五輅乃駕，六龍是驂。迎炎精表著明於君象，就陽位乃展禮於國南。斯可以人詠明哉，且知配虞帝之二；工升歌也，奚獨美文王之三。
且天有兩曜兮日無其匹，域有四大兮王居其一。將報本而郊天，因宣明而主日。大司徒執圭以表位，群有司奉璋而有秩。羲和禦之而有倫，疇人則之而無失。運行之次，望遲遲以就陽；寅賓之時，見杲杲而已出。
始也戒職司，明國體。卜郊之典無闕，迎日之義爰啟。受命於祖，作龜於禰。是皆匪愆於儀，未有不謹於禮。
禮容必呈，祀事孔明。迎扶桑之初，乃實柴而薦敬；因吉土之兆，同埽地而貴誠。信列辟之盛節，俾曆代而作程。魏則朝於獻歲，夏則置乎小正。
今則聽封人之善祝，采從臣之嘉頌。時令空美於風行，帝力孰知其日用。
人悅於下，禮行於郊。不獨服尚元素，器遵陶匏。是知禮之設也，教之大者。
彼孔稱從周，殷因於夏。曾未若我后敬授人時，而天錫純嘏。
---
賦篇：石鏡賦以「清光內朗稟之媚然」為韻
賦家：李程
惟石之貞，惟鏡之清。鏡因石以為異，石假鏡而為名。其在石焉，肇自一拳之質；其為鏡也，非因百煉之精。不資磨瑩而冰淨，詎假雕鐫而砥平。
徒美夫孕清瑩，合彩綴。粲玉質以皎，蓄霜華而明媚。匪因人力，其成也何時；倬彼神功，其來也奚自。
凝輝炯炯，散彩洋洋。既不勞乎鎔範，亦無失於圓方。輝映空岩，恆舞山雞之影；色澄清夜，寧慚玉兔之光。
伊鑒物之必審，信自然之所稟。
彼虛受而不遺，同至道之無私。既不限於遐邇，豈有差於毫釐。深山之中，誰辨藏冰之處；幽穀之際，寧分抵璧之時。況剛直其體，清貞自持。恆發輝山之色，常含韞玉之姿。懷寧一之心，不可轉也；處闐寂之地，誰其屍之。
當六合之清爽，澄素輝之潔朗。可以坐致於雲霄，可以立分於魍魎。知遠之邇，視山嶽之在目；以小觀大，覽江湖如指掌。
且鏡之為物也淨，石之為義也堅。既守質以固矣，亦騰光而皓然。朗鑒之前，皆願呈其肝膽；委照之下，終願辨乎媸妍。
故能無微不燭，無物不載。彼三光與萬類，莫不形乎其內也哉。
---
賦篇：太常釋奠觀古樂賦以「聲淫及商武亂偕坐」為韻
賦家：李程
天子崇儒兮辟此虞庠，仲秋上丁兮奠我素王。既斯禮之畢具，伊古樂而遂張。於是調律呂，備宮商。笙鏞嘈而並奏，干羽儼其成行。
進旅退旅，爰擊爰拊。鳴宮懸，起萬舞。設崇牙，森樹羽。斯道渢渢，斯人俁俁。和聲合氣，綴規接武。聽其韻可以窒欲，覽其儀可以道古。濟濟祁祁，莫不賁然而來覩。
有歎者曰：太和之音，其樂愔愔。作以崇德，和而不淫。所謂建藻薦之禮，革慆堙之心。雲英之聲何質，韶濩之樂則深。見師襄之擊磬，聞瓠巴之鼓琴。
借如發揚蹈厲，右秉左執。其從純，其始翕。登歌初彌，下管相及。朱弦徐泛，覺虞舜之風薰；玉戚載持，想周武之山立。
懿其五節清，九奏成。播殷周之頌，無鄭衛之聲。廉正以作，奸邪不生。
蓋由德音洋溢，樂教眾夥。誠無象而不傳，非有功而不可。魏文侯昔著於發問，賓牟賈嚐稱於侍坐。
乃知雅音為邦家之本，正樂非耳目之玩。可以洽人神，可以彰理亂。
而況八佾成列，八音克諧。尊儒訓兮國風之始，闡樂正兮王政不乖。夫如是，所謂光揚盛禮，和樂孔偕。
---
賦篇：大合樂賦以「王者之政備于樂聲」為韻
賦家：李程
樂者制也，所以道天和，全人性。故作之以崇德，審之以知政。王者敬其事而闡其道，順其時而行其令。
逮夫季春屆期，乃命有司。且曰：群萌達矣，播樂安之。重以國經不可闕，躬理必以時。將齊度以節奏，被選樂於聲詩。撰乃吉日，總於樂師。是用資於誨爾，亦無忝於命夔。
由是司儀辨等，庶工守位。備絃管之聲，陳匏竹之器。柷敔邐迤而就列，簨簴嶙峋而居次。克展禮容，而告樂備。天子於是率九卿，暨三事。必虔心而有待，俾陪扈
而斯致。既親覩於宮懸，又何假以庭試。
若乃曲度是并，不可殫名。雜以韶濩，間以英莖。追宣尼之前聞，是能忘味；念師乙之舊說，各辨遺聲。
考彼廢興，存乎清濁。安以樂，且知治世之音；哀以思，不雜異方之樂。類飛聲於垂仁，等潤物於流渥。足使魏文侯之臥聽，已悟前非；吳季子之備觀，難施先覺。
既盡美矣，又何加乎。諒從律而罔忒，將克諧而不渝。必在聽和，知其樂也洩洩；是其反樸，變其風也于于。
具舉不患乎聲希，統同寧貴於和寡。奚必饗鈞天之靈貺，而有殊焉；想洞庭之異音，更思古者。
誠夫天祚我皇，恩歷遐昌。掩邃古之嘉樂，軼三代之聖王。竊賀聲明之巨麗，敢聯雅頌之遺章。
---
賦篇：披沙揀金賦以「求寶之道同乎選才」為韻
賦家：李程
物有感者，其沙之同流。韜至精之未吐，俟明鑑以來求。披潰沲，歷汀州。奇網而有覿，必耑而是謀。
若不克見，何遠不討。大無間於洪流，細寧忽於潢潦。必因目擊，信夫川則效珍；不假鏡臨，所謂地不藏寶。
於戲。未分美惡，必在妍媸。當有期於慎簡，幸無見於忽遺。經營乎永昌之日，徘徊乎麗水之湄。初若決浮雲，搖星光之的的：又似剖群蚌，貫珠彩之纍纍。充一鎰而有待，貫三品而方期。出輕漣而沈潛自照，別麗景而光炅生姿。
洎乎沙之汰之，既堅既好。斷之則同心斯得，用之則從革是寶。必資作礪，自同選眾以求仁：曾是滿籯，未若勤學而知道。
伊昔識真者寡，罕遇良工。遺我於一撮之內，混我於眾流之中。純固空知夫自守，精英不得而外融。與沙磧而雜居，則如雲積；處礦璞而自異，詎可雷同。
寶既有矣，況於人乎。夫辨之掌握，尚辱在泥塗。
則將排碧沙，涉清淺。雖有懷於揀金，庶不遺於片善。
今則藻鑒既朗，庸將自媒。興公雅符於通論，士衡猶患於多才。不然者，則懷寶而退矣，曷為體物而來哉。
---
賦篇：金受礪賦以「聖無全功必資佐輔」為韻
賦家：李程
惟礪也，有克剛之美；惟金也，有利用之功。利久斯克，猶或失其銛銳；剛固不磷，是用假於磨礱。
不然，何以興喻殷監，譬後之聖。金將有缺，必假石以磨穎耀芒；後若有遺，必資賢而礪節砥行。使藐鋒無白圭之玷，令德有黃軒之盛。取譬於攻金之工，方期於政罔不正。
且夫利器久翳，銛鋒不全。參差冰缺，掩冉苔聯。價減千金之直，文滅七星之躔。非夫堅石之鍛乃礪乃，巧匠之藏焉修焉，又安得而昭宣。
若乃君上初臨，德聲未溥。令不盡一，名不咸五。筮微子牙之兆，袞闕仲山之補。非夫忠臣之扶危持顛，英俊之左弼右輔，又安得而稽古。
乃知君與臣兮相符，金與礪兮相須。離之而道斯遠，全之而德不孤。故為金也光乎九牧，為君也配彼三無。
是以工必利其器，君先擇其佐。佐明則有融，器銳則不挫。光铓乎擬之必斷，恬澹乎立於無過。
亦何必俾鈍質不可礪，俟昏德以將衰。如銛刀罔能斂其鍔，如朽索無或紐其維。然後乃知利重乎磨，損之又損為貴；君宜乎諫，善人不善之資。
況今聖上欽明，英髦迭出。恭默思道，曷高宗之可侔；輔弼納忠，豈傅岩之攸匹。宜乎哉。超羲而越夔，勖而自必。
---
賦篇：蒙泉賦
賦家：李程
蒙彼東山，山下有泉。運未逢於畎澮，色空積於澄鮮。虛明可鑒，澹泊自然。宜習坎以為德，胡止艮而莫前。
士有酌而歎曰：惟水之義，萬物之利。顧導達之或闕，將灌注而奚遂。朝宗路阻，未歸朝夕之池；潤下功微，空浸尋常之地。
且夫壅則止，理則通。能致遠邇，任決西東。荷西氣之平均，潛生麗藻；處重陰而蒙蔽，尚阻清風。亦有舒女化而稱異，耿恭感而成功。彼皆因人而有托，此獨居然而在蒙。
懿其滿而不盈，卑以自處。岷山未測，且睹濫觴之時；滄浪是期，終異濯纓之所。
性則全柔，德無與儔。能載清而載濁，諒可泳而可遊。將注江湖，終有希於上善；未分涇渭，誠無惡於下流。
嗟止水之奚匹，念發源兮在斯。當其一勺而可挹，豈待成川而後知。儻理水之有便，諒餘波而可期。他日敢以勝載之力，冀裨舟楫之時。
---
賦篇：青出於藍賦以「純粹積中英華發外」為韻
賦家：李程
藍蘊嘉色，青出其中。諒究本而不異，獨入用而靡同。渥彩必因乎外發，至精不得以內融。
暨乎時日既臻，染人雲至。備震方之正色，遵周官之故事。行采之際，詎盈時人之襜；俯拾之時，亦異炎州之翠。非取榮以玩悅，將有求於精粹。比夫朱研而益丹，劍淬而愈利。惟英華是揆，惟混濁是棄。曷舍彼而取此，信本同而末異。
當時所營，盡彼精英。被以純深之色，總乎遷染之名。陰騭四時，輿服因我而更禦；彰施五采，元黃待我而後成。初類含章而潛伏，今若開輝而發明。
豈不以蒼然之跡始分，煥爾之英久積。研精逾麗，昭章可覿。謂元之又元，符益之又益。則明珠之剖巨蚌，美玉之出韞石。彼皆異狀而竟殊，此則一變而不易。
且夫色無以加，孰曰取實而去華。
光不可昧，必惟自中而形外。
故臻乎極而不失其色，發乎深而其用惟新。積而成形，事等冰寒於水；演而為大，義同絲出於綸。俾夫外則文為藻繢，內則體合精純。故煙生於火，配乎物；情根於性，本於仁。子貢賢於仲尼，莫知功倍；季孫富於魯國，孰謂德均。
君子思端本而肇末，恥後先以超越。故取斯而喻斯，謂不悱而不發。
---
賦篇：破鏡飛上天賦以「青天流魄玉戶失顏」為韻
賦家：李程
何新月之嬋娟，如破鏡之上天。微茫而桂樹猶短，仿佛而菱花不全。皓色減去，清光獨懸。謂是雲非，開玉匣而長在；自無而有，指金波而未圓。
象則淩虛，名何責實。伊酷似其素影，若同分於麗質。莫測潛化，空驚迥出。憐此夕以孤飛，念誰家而暗失。
況夫微明海澨，遠掛關山。感重輪而易缺，思鞶帶而莫攀。姮娥掩色，嫭女分顏。意迢遞而難明，半生象外；豈別離之可贈，餘在人間。
霽景澄寂，泬寥凝碧。匪回輝而照膽，徒向晦而淪魄。洞房未掩，過台上而不歸；斜漢欲低，入窗中而猶隔。
亦何辨夫鎔於火化，騭彼陰靈。比孤光於珪白，喻片影之銅青。遙空絢練，遠色晶熒。爽氣共浮，豈彩霞之能掩；芳塵不到，非素手之所經。
觀夫漸倚上元，迫於下土。瞻吳牛之罷喘，對孤鸞之欲舞。征碎質以委地，有方輝而竟戶。哉生之後，從一氣以裁成；埋照之時，豈五金而能補。
正當殘夜，偏稱高秋。含煙不隱，泛水如流。苟孕明於真宰，非稟質於人謀。似逃秦殿，聊上庾樓。疑熠熠以從革，類纖纖以若鈎。
異彼妝奩，掩茲遊燭。方應候以戲珠，不鑒容以銷玉。坐惜雲曙，行愁漏促。暈猶未合，無陳方士之灰；點不可磨，空負先生之局。
---
賦篇：眾星拱北賦以「人歸政德如彼眾星」為韻
賦家：李程
為章於天，惟彼辰極。環眾星於庶位，標帝座於有北。故昭回之設象，俾聖哲而取則。鉤陳就列，等營衛於宸宮；閶闔旁連，類屏藩於王國。煥乎布彩，儼若受職。念精氣之無親，葉天地之輔德。
仰圓象之炯爾，嘉清輝之如。昭明有融，不韜光於隱晦；悠久斯在，豈隨運以盈虛。戒彼不恒其德，故能奠厥攸居。
當其天宇廓清，元緯交映。若萬物之調玉燭，猶聖人之握金鏡。守寶位而厚群生，在璿璣而齊七政。
麗天之象，拱北宸以是依；率土之俗，亦向化而無違。契一人之有慶，同萬姓以知歸。不然，何躔次縈乎黃道，周廬匝乎紫微。乍合彩以呈質，竟同耀而分輝。
俾夫左之右之，莫不具爾；無小無大，曷惟嘒彼。考時變兮是察，知天成兮在此。仰觀或辨其晦明，內附寧阻其遐邇。
是以纚連清漢，點綴蒼旻。流彩未停，蜀郡猶占二使；圓光既聚，潁川應會賢人。
則知居之者安，輔之者眾。輻共轂不足以喻其周環，鬥在天孰可以齊其比諷。
亦猶元聖立極，群後來庭。登三傑而漢道斯盛，致多士而文王以寧。儻匡聖之有日，願在位於恒星。
---
賦篇：眾星拱北賦其二以「人歸政德如彼眾星」為韻
賦家：李程
邈矣辰極，凝光於北。以迢迢之遠狀，出蒼蒼之正色。蔭華蓋作上帝之居，擁神休為上土之式。厥高可仰，其儀不忒。觀眾星之附麗，如小邦之懷德。
至於遐瞻五緯，迥眺九圍。湛河漢之秋景，滅煙霞之夕霏。此則信無大而無小，諒知章而知微。粲以低昂，嗟在空而錯置；煥而旋復，訝共貫而知歸。環紫極而未散，流素月而方稀。
瞻夫攝提引翼，鉤陳邐迤。或重輝而玉集，乍浮爍而波委。儲精定位，葉天步之廓然；有耀遠方，振旄頭而嘒彼。
且衝漠之外，或盈或虛。宵則觀夫成列，晝焉測其所如。
是知惟辰得中，同睿作聖。合真宰之至理，稟昊天之成命。陰滋玉燭，徒見冥其六符；洞契璿樞，惟悟齊其七政。
當其重城未啟，永夜向晨。想清防於嚴密，披元霄而得真。俱熠熠以晶朗，乍煌煌而彩新。類珠連之可媚，儼天行而自陳。拱之立言，孔氏已傳乎舊史；犯而成象，漢帝曾容其友人。
洎乎晷度環合，躔次律中。輻輳轂才可比其稠，水會瀛未足方其眾。蓋所以明上德之攸擬，宣下情而通諷。
客有托身白社，翹思青冥。當天地交泰，山川永寧。敢屬辭而體物，照庶士之從星。
---
賦篇：攻堅木賦以「學者攻藝必求至精」為韻
賦家：李程
工之制器兮雕乎樸，人之興藝兮誌乎學。利用者臃腫無前，善扣者舂容乃覺。多聞非闕於疑殆，成器克資乎雕斫。故研精方啟於憤悱，用當各施於輪桷。
且夫材有柔勁，工有趣舍。於以鑽木，後其堅乎；於以揮斤，先其易者。鉤繩定其規矩，斧斤飄其上下。
剞劂罔輟，疾徐既工。鏟鱗皴於理外，摭精粹於文中。攢節劃以洞解，奧義渙乎遂通。則知藝或有孚，雖至剛而斯剖；學乃將習，奚異端之可攻。方同規於大匠，期繼業於良工。
是以木碎其節，學殫於藝。殊宰我之難雕，匪般倕之易制。
既飾以文亦麗其質。講學所貴乎無方，摧堅不可以無術，每投虛以措刃，故功倍而身逸。盡乎精微之理，誰謂不然；得於心術之間，孰雲無必。
藝通元兮堅剛則柔，學通微兮指歸可求。俾不才而成用，化扞格以優遊。
工之成功，誌之所至。信念茲而在茲，因比物而醜類。之木也，破其輪囷；之學也，究其奧秘。
礱斲斯成，良工有程。殫才人之學，好刳者之精。終朝匪勞於矻矻，空穀誰聽乎丁丁。既成風於郢匠，期大扣於希聲。
---
賦篇：鼓鐘于宮賦以「喻以鼓鍾自中形外」為韻
賦家：李程
徵鼓鍾於前聞，誠修身之善喻。始自中出，終能外布。比夫曠理，必彰善惡之由；將以審音，不失洪纖之度。
擊之於宮，聲無不通。乍超越以迥出，竟周流而四充。聞之者足可以自誡，聽之者於焉而發聰。若然，則處暗室者可以慎獨，在多言者曷若守中。
豈徒夾兩欒，備九乳。運四氣而應律，合五音而中矩。必將察理亂之變，明是非之至。播洪音於萬鈞，在敏手而一鼓。
由審音而聽焉。鐘之為喻，警夫行道之人；聲也何從，出乎有過之地。苟由中而既發，諒聞外之難秘。
夫鍾之所響，響而見聽；人之所慎，慎於未形。雖扣之而在寢，必聞之而盈庭。禮失所譏，想杜蕢之揚觶；教之以義，嘉大禹之勒銘。
和順積中，鏗訇發外。可以掩笙鏞之逸響，節干羽之繁會。
究彼所從，爰自九重。鏘然有聲，初疑乎叔之離磬；鏗以立號，如辨乎倕之和鍾。其小也窕而無滅，其大也摦而不容。
原乎其異，察乎所以。若禮之失，惟鍾是比。苟因聲而必聞，信無良而可恥。故能分清濁，韻宮徵。將有感於動心，寧取樂於盈耳。故君子之聽鍾，非其鏗鏘而已。
---
賦篇：日五色賦以「日麗九華聖符土德」為韻
賦家：李程
德動天鑒，祥開日華。守三光而效祉，彰五色而可嘉。驗瑞典之所應，知淳風之不遐。稟以陽精，體乾爻於君位；昭夫土德，表王氣於皇家。
懿彼日升，考茲禮斗。因時而出，與聖為偶。仰瑞景兮燦中天，和德輝兮光萬有。既分羲和之職，自契黃人之守。舒明耀符君道之克明；麗九華當帝業之嗣九。
時也寰宇克清，景氣澄霽。浴咸池於天末，拂若木於海裔。非煙捧於圓象，蔚矣錦章；餘霞散於重輪，煥然綺麗。
固知疇人有秩，天紀無失。必觀象以察變，不廢時而亂日。合璧方而孰可，抱珥比而奚匹。泛草際而瑞露相鮮，動川上而榮光亂出。信比象而可久，故成文之不一。足使陽烏迷莫黑之容，白駒驚受彩之質。
浩浩天樞，洋洋聖謨。德之交感，瑞必相符。五彩彰施於黃道，萬姓瞻仰於康衢。
足以光昭前古，照臨下土。殊祥著明，庶物咸睹。名翬矯翼，如威鳳兮鳴朝陽；時藿傾心，狀靈芝兮耀中圃。
斯乃天有命，日躋聖。太階平，王道正。同夫少昊，諒感之以呈祥；異彼夏王，徒指之而比盛。
今則引耀神州，揚光日域。設象以啟聖，宣精以昭德。彰燭遠於皇明，乃備彩於方色。故曰惟天為大，吾君是則。
---
賦篇：匏賦以「五音克諧」次用為韻
賦家：李程
自然之器，匏也可睹。宜標名於曲沃，竟入用於樂府。將以驗遺聲，追淳古。聽自分乎雅鄭，事有勤於三五。俾夫繼咸池而嗣六英，越大章而跨大武。觀其發徵含宮，設商分羽。洎清角而雜奏，合五色而相輔。笙磬愔愔而在聽，鳥獸蹌蹌而率舞。
其為器也尚質，其感人也則深。類韶樂之和，自當忘味；恥齊竽之濫，詎可同音。伊昔哲匠未顧，伶官未臨。分瓜瓞以為伍，將葛藟而是尋。空思諧於音律，寧望齊於瑟琴。願以刳心，去苦葉而展用；寧無滋蔓，懼甘瓠之見侵。
今則規模有制，清濁不惑。受天和而乃圓其象，生土德而再黃其色。不患大而拙用，奚能係而不食。道無自滿，我則虛受而持盈；物有混成，我則不宰而為德。是知察清音而匪瓠孰可，含雅韻而匪匏不克。
矧國家大樂既備，萬邦允懷。惟異域欽和而內向，君子勤禮而外諧。至哉聽斯匏之音也，可以知太平之階。
---
賦篇：竹箭有筠賦
賦家：李程
喻人守禮，如竹有筠。俾修己以自守，同固本而相因。操持彰於歲暮，勤德貴乎日新。所以取彼後凋之色，戒夫行道之人。將以禦冬，且見檀欒而守節；比於藏器，詎可須臾而去身。
若乃清霜翻，元律改。彼眾卉之具落，同受氣於真宰。何蓊茸而自異，乃便娟而有待。苟常其性，寒竹何患於時移；不易其心，誌士當懷於道在。
豈不以和澤自潤，表裏相質。竹無筠不能固其節，人舍禮曷以法於時。伊先哲之善喻，作後代之元龜。企於禮者，勤而行之。苞本之時，已包周身之防；疏莖之勢，更葉淩雲之期。
當其冒霰停霜，雪披風靡。諒青青而斯在，何冉冉而居彼。
是知禮之於己，如我有徒；筠之於竹，如我有膚。理無特立，義必相須。堅剛自持，雖貫四時而莫改；賞玩不足，奚可一日而或無。
嗟乎。皮之不存，何以具其體；心之不固，何以謹其禮。所以大戴之記足征，相鼠之詩爰啟。
君子之道，斯其象諸。示外以固，執中而虛。閱寒暑之不變，齊榮辱之所如。
天損不侵，地利空積。包綠籜而未改，交翠葉而不易。君子察於此者，可學禮而受益。
---
賦篇：衣錦褧衣賦以「君子之道暗然日章」為韻
賦家：李程
君子制服兮，損益以時。秉衣錦之特麗，必尚褧以相資。欲曳婁以成飾，故威儀而可持。異彼佩環，有以文為貴者；同夫絺綌，必特表而出之。
察其所以，亦將有旨。願無伐善，俾其蘊美。衛詩既作，且賦於碩人之篇；匪服是加，則嗤乎彼其之子。異狐裘而羔袖，比綠衣而黃裏。蒙纖縞而不隔，籠渥彩之可擬。仿佛兮若豹姿之藏霧，隱映兮似珠光之透水。徒有美於爛然，孰可詳其蔚矣。
故服之無斁，終然允臧。當斐然而入用，懼學制以見傷。知我者謂我隱蔽文章，不知我者謂我顛倒衣裳。曾不念順則之理，的然而亡。自類韜光不耀，孰雲欲蓋而彰。
比乎繪事後素，勿矜為寶。不有外者，何以混其色；不有內者，何以蓄其藻。雅符含章之德，不愆盡飾之道。
服既美矣，人亦宜然。等誠明之道合，同出處之義全。亦由絜矩之士，窮而不濫。蘊貞明，體恬淡。昔有喻於讒口，何以自明；今不衣而夜行，寧惟逮暗。
是知大象既分，先質後文。德為道用，靜為躁君。
不衒昭質，退藏於密。匪同厖服之奇，自契黃中之吉。彼無褐空念於卒歲，此成章不俟兮終日。未若賦衣錦之褧衣，為終身之自律。
---
賦篇：宣州試射中正鵠賦以「諸侯立戒眾士知訓」為韻
賦家：白居易
聖人弦木為弧，剡木為矢。惟弧矢之用也，中正鵠而已矣。是謂武之經，禮之紀。故王者務以選諸侯，諸侯用而貢多士。
將俾乎禮無秕稗，位有降殺。廣場辟而堵牆開，射夫同而鍾鼓誡。
於以致國用，充歲貢。使技癢者出於群，藝成者推於眾。在乎矢不虛發，弓不再控。射繹誌也，信念茲而在茲；鵠小鳥焉，取難中而能中。
乃設五正，張三侯。葉吉日於清晝，順殺氣於素秋。禮事展，樂容修。既五善而斯備，將百中而是求。
於是誠心內蘊，莊容外奮。升降揖讓，合君子之令儀；進退周旋，伸先王之彝訓。故禮舉而義得，且無聲而有聞。
及夫觀者坌入，射者挺立。矢既挾，弓既執。抗大侯，佽決拾。指正則掌內必取，料鵠乃彀中所及。雕弧乍滿，當晝而明月彎彎；銀鏑急飛，不夜而流星熠熠。其一發也，騞若徹劄；其再中也，𢶉如貫笠。玉霜降而弓力調，金風勁而弦聲急。愜群心而踴躍，駭眾目而翕習。若然者，安知不能空彎而雁驚，虛引而猿泣者也。
矧乃正其色，溫如栗如；遊於藝，匪疾匪徐。妙能曲盡，勇可賈餘。豈不以誌正形直，心莊體舒。不出範兮，信得禮之大者；無失鵠也，豈反身而求諸。
斯蓋弓矢合規，容止有儀。必氣盈而神王，寧心讋而力疲。則知善射者，在乎合禮合樂，不必乎飲羽；在乎和容和誌，不必乎主皮。夫如是，則射之禮，射之義，雖百世而可知。
---
賦篇：省試性習相近遠賦以「君子之所慎焉」為韻
賦家：白居易
噫。下自人，上達君。德以慎立，而性由習分。習則生常，將俾夫善惡區別；慎之在始，必辨乎是非糾紛。
原夫性相近者，豈不以有教無類，其歸於一揆；習相遠者，豈不以殊途異致，乃差於千里。昏明波注，導為愚智之源；邪正歧分，開成理亂之軌。安得不稽其本，謀其始。觀所恒，察所以。考成敗而取舍，審臧否而行止。俾流遁者返迷途於騷人，積習者遵要道於君子。
且夫德莫德於老氏，乃曰道是從矣；聖莫聖於宣尼，亦曰非生知之。則知德在修身，將見素而抱樸；聖由誌學，必切問而近思。在乎積藝業於黍累，慎言行於毫厘。故得其門，誌彌篤兮，性彌近矣；由其徑，習愈精兮，道愈遠而。
其旨可顯，其義可舉。勿謂習之近，徇跡而相背重阻；勿謂性之遠，反真而相去幾許。亦猶一源派別，隨渾澄而或濁或清；一氣脈分，任吹煦而為寒為暑。是以君子稽古於時習之初，辨惑於成性之所。
然則性者中之和，習者外之徇。中和思於馴致，外徇戒於妄進。非所習而習則性傷，得所習而習則性順。故聖與狂由乎念與罔念，福與禍在乎慎與不慎。慎之義，莫匪乎率道為本。
見善而遷。觀誠偽於既往，審進退於未然。故得之則至性大同，若水濟水也；失之則眾心不等，猶麵隔麵焉。誠哉性習之說，吾將以為教先。
---
賦篇：求玄珠賦以「玄非智求珠以真得」為韻
賦家：白居易
至乎哉元珠之為物也，淵淵綿綿，不知其然。存乎視聽之表，生乎天地之先。其中有象，與道相全。求之者刳其心，俾損之又損；得之者反其性，乃元之又元。
玄無音，聽之則希；珠無體，搏之則微。故以音而求者妄，以體而得者非。倏爾去焉，將窅冥而齊往；忽乎來矣，與罔象而同歸。
是以聖人之求元珠也，損明聖，薄仁義。索之惟艱，失之孔易。將在乎以心忘心，以智去智。其難得也，劇乎剖巨蚌之胎；其難求也，甚乎伺驪龍之睡。
夫惟不不昧，至明至幽。將致之於馴致，豈求之於躁求。性失則遺，若合浦之徙去；心虛潛至，同夜光之暗投。
斯乃動為道樞，靜為心符。至光不耀，至真不渝。察之無形，謂其有而非有；應之有信，謂其無而非無。故立喻比夫至寶，強名謂之元珠。
名不徒爾，喻必有以。以不凝滯為圓，以不炫耀為美。蓋外明者不若內明之理，純白者不若虛白之旨。藏於身不藏於川，在乎心不在乎水。
然則外其心，頤其神，韜其光，保其真，雖無脛求之必臻。
勞其智，役其識，肆其誌，徇其惑，雖沒齒求之不得。則知真宗奧秘，妙本冥默。珠者無形之形，元者無色之色。亦何必遊赤水之上，造昆邱之側。苟悟漆園之言，可臻元珠之極。
---
賦篇：漢高祖斬白蛇賦以「漢高皇帝親斬長蛇」為韻
賦家：白居易
高皇帝將欲戡時難，撥禍亂。乃耀聖武，奮英斷。提神劍於手中，斬靈蛇於澤畔。何精誠之潛發，信天地之幽讚。卒能滅強楚，降暴秦，創王業於炎漢。
於時瓜剖區宇，蜂起英豪。以堅甲利兵相視，以壯圖銳氣相高。皆欲定四海之洶洶，救萬姓之嗷嗷。帝既心闚咸陽，氣王铓碭。率卒晨發，縱徒夜亡。有大蛇兮，出山穴，亙路傍。凝白虹之精彩，被素龍之文章。鱗甲皚以雪色，睛眸其電光。聳其身，形蜿蜿而莫犯；舉其首，勢矯矯而靡亢。勇夫聞之而挫銳，壯士睹之而摧剛。於是從者，告於高皇。高皇乃奮布衣，挺幹將。攘臂直進，瞋目高驤。一呼而猛氣咆哮，再叱而雄姿抑揚。
觀其將斬未斬之際，蛇方欲縱毒蟄，肆猛噬。我則審其計，度其勢。口噪雷霆，手操鋒銳。凜龍顏而色作，振虎威而聲厲。荷天之靈，啟神之契。舉刃一揮，溘然而斃。不知我者謂我斬白蛇，知我者謂我斬白帝。
於是灑雨血，摧霜鱗。塗野草，濺路塵。嗟乎。神化將窮，不能保其命；首尾雖在，不能衛其身。盛矣哉。聖人之草昧經綸，應乎天，順乎人。制敵必示以乃武乃文，靜災禍不可以弗躬弗親。
若夫龍泉黯黯，秋水湛湛。苟非斯劍，蛇不可斬。天威煌煌，神武洸洸。苟非我王，蛇不可當。是知人在威不在眾，我王也萬夫之防；器在利不在大，斯劍也三尺之長。於以讋萬物，於以威八方。曆數既終，聞素靈之夜哭；嗜欲將至，知赤帝之道昌。
由是氣吞豪傑，威震幽遐。素車降而三秦歸德，朱旗建而六合為家。彼戮鯨鯢與截犀兕，未若我提青蛇而斬白蛇。
---
賦篇：大巧若拙賦以「隨物成器巧在乎中」為韻
賦家：白居易
巧之小者有為，可得而闚；巧之大者無跡，不可得而知。蓋取之於巽，受之以隨。動而有度，舉必合規。故曰大巧若拙，其義在斯。
爾乃掄材於山木，審器於軌物。將務乎心匠之忖度，不在乎手澤之翦拂。故為棟者資其自天之端，為輪者取其因地之屈。
其公也於物無情，其正也依法有程。既遊藝而功立，亦居肆而事成。大墟乎目擊，材無所棄；取舍資乎指顧，物莫能爭。
然後任道宏用，隨形制器。信無為而為，因所利而利。不凝滯於物，必簡易於事。豈朝疲而暮倦，庶日省而月試。知大巧之有成，見庶物之無棄。然則比其義，取其類。亦猶善從政者，物得其宜；能官人者，才適其位。
嘉其尺度有則，繩墨無撓。工非剞劂，自得不矜之能；器靡雕鎪，誰識無心之巧。
眾謂之拙，以其因物不改；我為之巧，以其成功不宰。不改故物全，不宰故功倍。遇以神也，郢人之術攸同；合乎道焉，老氏之言斯在。
噫。舟車器異，杞梓材殊。罔枉枘以鑿，罔破圓為觚。必將考廣狹以分寸，審刓方以規模。則物不能以長短隱，材不能以曲直誣。是謂心之術也，豈慮手之傷乎。
且夫大盈若衝，大明若蒙。是以大巧，棄其末工。則知巧在乎不違天真，非勞形於木人之內；巧在乎無枉物情，非役神於棘刺之中。若然者，豈徒與班倕之輩騁技而校功哉。
---
賦篇：雞距筆賦以「中山兔毫作之尤妙」為韻
賦家：白居易
足之健兮有雞足，毛之勁兮有兔毛。就足之中，奮發者利距；在毛之內，秀出者長毫。
合為乎筆，正得其要。象彼足距，曲盡其妙。圓而直，始造意於蒙恬；利而銛，終騁能於逸少。
始則創因智士，制在良工。拔毫為鋒，截竹為筒。視其端若武安君之頭銳，窺其管如元元氏之心空。豈不以中山之明視勁而迅，汝陰之翰音勇而雄。一毛不成，采眾毫於三穴之內；四者可棄，取銳武於五德之中。雙美是合，兩揆相同。故不得兔毫，無以成起草之用；不名雞距，無以表入木之功。
及夫親手澤，隨指顧。秉以律，動有度。染鬆煙之墨，灑鵝毛之素。莫不畫為屈鐵，點成垂露。若用之交戰，則摧敵而先鳴；若用之草聖，則擅場而獨步。察所以，稽其故。雖雲任物以用長，亦在假名而善喻。向使但隨物棄，不與人遇。則距畜縮於晨雞，毫摧殘於寒免。
又安得取名於彼，移用在茲。映赤管狀紺趾乍舉，對紅箋疑錦臆初披。輟翰停毫，既象乎翹足就棲之夕；揮铓拂銳，又似乎奮拳引鬥之時。苟名實之相副，信動靜而似之。
其用不困，其美無儔。因草為號者質陋，折蒲而書者體柔。彼皆瑣細，此實殊尤。是以搦之而變成金距，書之而化作銀鉤。夫然，則董狐操可以修為良史，宣尼握可以刪定春秋。
其不象雞之羽者，鄙其輕薄；不取雞之冠者，惡其軟弱。斯距也，如劍如戟，可係可縛。將壯我之毫铓，必假爾之鋒鍔。遂使見之者書狂發，秉之者筆力作。挫萬物而人文成，草入行而鳥跡落。縹囊或處，類藏錐之沈潛；團扇或書，同舞鏡之揮霍。
儒有學書臨水，負笈登山。含毫既至，握管未還。過兔園而易感，望雞樹以難攀。願爭雄於爪趾之下，冀得雋於筆硯之間。
---
賦篇：黑龍飮渭賦以「出為漢祥下飲渭水」為韻
賦家：白居易
龍為四靈之長，渭居八水之一。飲亹之清流，落彬彬之元質。忽兮下降，賁然躍出。首蜿蜒以湧煙，鱗錯落而點漆。動而無悔，爰作瑞於秦川；應必有徵，乃效靈於漢日。
觀其攸止，察其所為。行藏不忒，動靜有儀。睛眸炫耀，文彩陸離。躍於泉於焉表異，守其黑所以標奇。或隱或見，時行時止。順冬夏而無乖，應昏明而有以。
於是稽大易，按前史。叶聖人之昌運，飛而在天；表王者之休徵，下而飲水。
爾乃降長川，俯高岸。氣默默以黯黯，光燦燦而爛爛。聞之者心駭而屏息，覩之者目眙而改觀。一呼一吸，而聲起風雷；或躍或騰，而勢超雲漢。
覩夫莫智匪常，莫黑至祥。契昌期於南面，合正色於北方。拖尾回翔，擘波騰驤。飲清瀾之浩浩，動素浪之湯湯。頓頷而碎珠迸落，奮髯而細雨飛揚。警水府兮鱣鮪奔走，駭泉室兮蛟鼉伏藏。元雲從而淺深一色，白日照而左右交光。
且彼候時出處，憑虛上下。度弱水而斯馭，去鼎湖而是駕。聞茂先之劍飛，是長房之杖化。
豈若此炎精冥契，水德潛稟。元甲黯以凝黛，文章斐兮摛錦。逼而察也，類天馬出水而遊；遠而望之，疑晴虹截澗而飲。
已而負蒼天，去清渭。排冥冥之寥廓，反浩浩之元氣。則知水物之靈，鱗蟲之貴。盛矣哉。抑斯龍之所謂。
---
賦篇：敢諫鼓賦以「聖人來諫諍之道」為韻
賦家：白居易
鼓者工所制，諫者君所命。鼓因諫設，發為治世之音；諫以鼓來，懸作經邦之柄。納其臣於忠直，致其君於明聖。將使內外必聞，上下交正。然後為一人之慶。
順其旨，知君上之無私。酌其義，知臣下之勿欺。諷諫者於焉盡節，獻納者由是正辭。言之者無罪，擊之者有時。故謇謇匪躬，道之行也；顚篛不已，聲以發之。
始也土鼓增華，賛桴改造。外揚音以應物，中含虛而體道。不弈不撤，由巧者間之作為；大鳴小鳴，隨直臣之擊考。
若乃宸居謐靜，閭闔洞開。隱隱聞於天闕，鼕鼕發於帝臺。既類夫有若坎其缶於宛邱之下，又如殷其雷在南山之隈。音鏗鏘以鏜鞳，響容與以徘徊。敬於帝心，四聰之耳必達；納諸人聽，七諍之臣乃來。
故用於朝，朝無面從之患；行於國，國無居下之訕。洋洋盈耳，幽讚逆耳之言；坎坎動心，明啟沃心之諫。
且夫鼓之為用也，或備於樂懸，或施於戎政。以諧八音節奏，以明三軍號令。未若備察朝闕，發揮廷諍。聲聞於外，以彰我主聖臣良；道在其中，以表我上忠下敬。
然則義之與比，德必有鄰。將善旌而並建，與謗木而俱陳。是以聞其聲則知有獻替之士，聆其響不獨思將帥之臣。嗟乎。舍之則聲寢，用之則氣振。雖聲氣之在鼓，終用舍之由人。
---
賦篇：君子不器賦以「用之則行無施不可」為韻
賦家：白居易
君子哉道本生知，德由天縱。抱乎不器之器，成乎有用之用。不器者通理而黃中，有用者致遠而任重。
蓋由識包權變，理蘊通明。業非學致，器異琢成。審其時，有道舒而無道卷；慎其德，舍之藏而用之行。
語其小，能立誠以修詞；論其大，能救物而濟時。以之理心，則一身獨善；以之從政，則庶績咸熙。既居家而必達，亦在邦而允厘。彼子貢雖賢，唯稱瑚璉之器；彥輔信美，空標水鏡之姿。是謂非求備者，有何足以多之。
豈如我順乎通塞，合乎語默。何用不臧，何向不克。施之乃伊呂事業，蓄之則莊老道德。雖應物而不滯，終飭躬而有則。若止水之在器，因器方圓。如良工之用材，隨材曲直。
原夫根純精於妙有，完元和於虛受。內宏道而惟新，外濟用而可久。鄙斗筲之奚算，哂挈瓶之固守。何器量之差殊，在性情之能不。
豈不以神為元樞，智為心符。全其神則為而勿有，虛其心則用當其無。故動與時合，靜與道俱。時或用之，必開臧武之智；道不行也，則守寧子之愚。
至乎哉。冥心在我，無可而無不可。
應用不疲，無為而無不為。信大成而大受，非小慧而小知。故庶類由從，則輪轅適用；若一隅偏執，則鑿枘難施。是以易尚隨時，禮貴從宜。展矣君子，斯焉取斯。
---
賦篇：賦賦以「賦者古詩之流」為韻
賦家：白居易
賦者古詩之流也。始草創於荀宋，漸恢張於賈馬。冰生乎水，初變本於典墳；青出於藍，復增華於風雅。而後諧四聲，祛八病，信斯文之美者。
我國家恐文道浸衰，頌聲陵遲。乃舉多士，命有司。酌遺風於三代，明變雅於一時。全取其名，則號之為賦；雜用其體，亦不出乎詩。四始盡在，六義無遺。是謂藝文之敬策，述作之元龜。
觀夫義類錯綜，詞采舒布。文諧宮律，言中章句。華而不豔，美而有度。雅音瀏亮，必先體物以成章；逸思飄颻，不獨登高而能賦。
其工者，究筆精，窮旨趣，何慚兩京於班固；其妙者，抽秘思騁妍詞，豈謝三都於左思。掩黃絹之麗藻，吐白鳳之奇姿。振金聲於寰海，增紙價於京師。則長楊羽獵之徒，胡為比也；景福靈光之作，未足多之。
所謂立意為先，能文為主。炳如繪素，鏗若鍾鼓。鬱鬱哉溢目之黼黻，洋洋乎盈耳之韶武。信可以淩轢風騷，超軼今古者也。
今吾君網羅六藝，淘汰九流。微才無忽，片善是求。況賦者雅之列，頌之儔。可以潤色鴻業，可以發揮皇猷，客有自謂握靈蛇之珠者，豈可棄之而不收。
---
賦篇：荷珠賦以「泣珠茲鮮瑩」為韻
賦家：白居易
迸水所集，輕荷正敷。引脩莖而出葉，凝玉液以成珠。淨綠田田，神龜之巢處斯在；虛明皎皎，靈鵲之銜來豈殊。既羅列其青蓋，又昭章於白榆。
亂點的皪，分規青瑩。仰虛無以上出，掩晶熒而外映。灑之不著，湛兮逾淨。時寄寓於傾欹，每因依於平正。可止則止，必荷之中央；在圓而圓，得水之本性。飆風既息而常凝，魚鳥頻衝而不定。
爾乃一氣晴後，初陽照前。宿雨霽而猶濕，曉露裛而正鮮。熠熠有光，映空水而煥若；累累無數，遍池塘而炯然。宛轉而魚目回視，衝融而蚌胎未堅。因沾濡而畜，隨散合以虧全。
輕彩蕩淵，穠香厭浥。明璣而夜月爭光，丹粟而晨霞散日。其息也與波俱停，其動也與風皆急。若轉於掌，乃是江妃之珠；如凝於盤，遂成泉客之泣。冰壺捧之而殊倫，水鏡沈精而莫及。
則知氣有相假，物有相資。惟雨露之留處，當芙蓉之茂時。雖賦象而無準，必成形而在茲。喻於人則寄之生也，擬於道則衝而用之。自契元珠之妙，何求赤水之遺。
---
賦篇：洛川晴望賦以「願拾靑紫」為韻
賦家：白居易
金商應律，玉斗西建。嘉旬雨之時晴，葉秋成而適願。是用步閭裏，詢黎獻。皇風演溢，歌且聽於升平；聖澤汪洋，誦不聞於胥怨。
爾乃命親懿，會朋執。賦邙山，眺洛邑。天泬寥而雲靜，氣肅殺而風急。三川浩浩以奔流，雙闕峨峨而屹立。飛梁徑度，訝殘虹之未消；翠瓦光凝，驚宿雨之猶濕。嘉三時之是務，觀五穀之斯入。覽滌場之在勤，知滯穗之見拾。
及夫日色黯黯，寒光熒熒。遠水澄碧，群山結青。山水隱映，花氣氳冥。瞻上陽之宮闕兮，勝仙家之福庭。望中嶽之林嶺兮，似天台之翠屏。宜其回鑾輿兮檢玉牒，朝千官兮禦百靈。使西賓之誇少弭，東人之思攸寧。不亦盛哉。
客有感陽舒，詠樂隻。揮毫翰，獨徙倚。願得采於芻蕘，終期拾乎青紫。
---
賦篇：叔孫通定朝儀賦以「制定朝儀上尊下肅」為韻
賦家：白居易
稷嗣君上稽天命，下察人聽。以為作樂者存乎功成，制禮者本乎理定。
故易尚隨時，禮貴從宜。於以致理，何莫由斯。允矣君子，休哉令規。采三代之帝典，起兩漢之朝儀。
於斯時也，秦吞六雄之後，漢承百王之弊。禮壞樂崩，上陵下替。將欲創洪業，尊皇帝。馴致王道，丕革季世。莫先乎正位以經邦，體元而立制者也。
夫其將用於國，先習於野。辨度數於聲名文物，審等威於君臣上下。儒生肅以濟濟，物有其容；國典煥其煌煌，禮無違者。
然後辟雙闕，會百僚。動必嚴恪，進無喧囂。長幼之序不忒，貴賤之儀孔昭。鏘鏘兮若萬國赴塗山而會，秩秩兮如百官仰太一而朝。
歲十月，天地澄爽，宮殿清曠。風傳警蹕，日麗天仗。於是右陳列辟，左立丞相。東西分而則別，文武儼以相向。簪裾奕奕，頌鵷鷺之具寮；劍戟森森，列熊羆之名將。帝容式展，皇威克壯。莫不上恭己以臨下，下竭誠而奉上。
觀其威儀允淑，容止具篤。天子負鳳扆以皇皇，正龍顏而穆穆。百辟欣戴，九賓悅服。拔劍者懲懼而栗栗，飲酒者敬慎而肅肅。故知君有威故能守其邦，臣有儀所以保其祿。
帝謂叔孫，舊章斯存。可以發揮我洪德，啟迪我后昆。方將守而經國，豈止煥而盈門。不然，何以表一人之貴，知萬乘之尊。
---
賦篇：文王葬枯骨賦以「德及枯骨天下歸心」為韻
賦家：白行簡
骨雖無知，葬以表德。展厚禮於九原，樂深仁於萬國。惠加於鬼，則遊岱之魂有依；義感於人，故歸周之心不忒。
原夫靈台肇建，璧池是穿。宛彼枯骨，委茲窮泉。既靡睹其銘誌，曾莫知夫歲年。兩伯乃色變衋爾，涕流泫然。爰命從者，將收瘞焉。俾夫惻隱之心，因形骸而下至於地；升聞之德，隨精魄而上動於天。
徒觀其年代超忽，英靈淪沒。土變豐肌，苔封朽骨。
於是惠沾生死，澤及榮枯。遣奠有加於蘋藻，備物無闕於芻塗。幽壤始開，見佳城於白日；靈邱是啟，旋卜宅於青烏。
既而遷彼古埏，葬之中野。推城於重泉之內，昭德於普天之下。念此窮塵之骨，尚或墐之；欲使行路之人，不得見也。
且夫聖人哀死，君子表微。用之於國而上下忻戴，書之於史而載籍光輝。諸侯感而思服，百姓從而知歸。以之理人而人自化，以之奉天而天不違。
故能掩骼教行，送終義立。澤靡是浸；仁無不及。恩加師旅而同德數千，慶延子孫而卜代三十。
且封比干之墓，惟德是欽；護信陵之塚，其仁未深。曷若我罔辨名氏，莫知古今。招亡散之魂，復於棺槨；收無主之骨，斂以衣衾。蓋所以感鬼神而動天地，豈止夫三分天下而二者歸心。
---
賦篇：車同軌賦以「君德遐布夷夏同道」為韻
賦家：白行簡
倬彼皇道，大哉聖君。窮厚載於宇內，俾咸駕於海濆。故得遙遙之形，周八埏而匪間；彭彭之響，經萬國而俱聞。
所以義在知方，理資從式。見軫轉而不阻，諒輻輳而有則。宏濟之利，既均美於三無；順動之端，方齊功於一德。
是故達於疆場，踐彼幽遐。表合縱而道廣，知轍跡而路賒。亦由誡於險，去其邪。推善禦於有截，被至治於無嘩。殊途同歸，方見域中之大；引重致遠，是睹天下為家。
然則將利於時，必徵所措。既同轍而異履，爰發軔而循度。周流忽越，誠轉蓬之足施；藺轢非逾，將掛彗而可布。
至若偈兮無外，隱爾如斯。念徵至而必繼，嘉大同而在茲。固將混區宇，會華夷。始曳輪而寧虧遠邇，終推轂而不失毫厘。
觀其政之大者，道亦斯假。苟憑軾而知風，矧擊轅而合雅。顧踐履之奚到，豈獨不東；信應用之無疆，寧惟諸夏。
原夫建皇極，開帝功。三才既美，九有攸同。可使循環如貫，運動不窮。四會五達之莊，悠然盡屆；島夷卉服之俗，逖矣皆通。
爾乃庶政聿修，遐方可討。俾守位者將順其理，利轉者心會於道。故車書而混同，誠鴻業之斯保。
---
賦篇：振木鐸賦以「振文教而納規諫」為韻
賦家：白行簡
國家古典修，時令順。命遒人之職，執木鐸以徇。本其教在每歲之發生，聽其音如群物之始振。
於是官師傾聽，道路咸聞。采謳謠於多士，延諷刺於大君。外振金聲，將發號而施令；中含木德，貴偃武而修文。所以應之如響，從以如雲。道達天和，契宮商而成韻；揄揚帝命獻詩頌而為群。
懿夫一氣維則，萬人是效。儆於有位，佇從善而如流；慎乃攸司，固匪怒而伊教。百官奉職而奔走，萬族尋聲而騰趠。
觀乎四會五達，舉而搖之；溥天率土，孰雲遠而。期赫赫於永代，每鏘鏘於此時。響不聞空，能同誹謗之木；聽猶在耳，將陳誦諫之詩。莫不獻其詞而諤諤，帥其屬而師師。靡其荒怠，曷不肅祇。士傳言而戾止，工執藝而疇谘。足以播祥風於地末，闡皇明於天垂。
故夫聖之訢合，詢芻蕘而聽納。
動而悅隨，謀卿士之箴規。乃知我武不施，司馬之執奚為。斯文未喪，封人之喻攸宜。徒雲擊在拊石，曷若恩斯勤斯。與德音而共暢，載仁聲而遠馳。則六變通神，九成感物，不足擅美而標奇也。
故我后振鐸以聳善，喜人之敢諫。俾夫下不瀆，上不慢。由和鈴之昭其聲，致朝野之清宴。
---
賦篇：望夫化為石賦以「望遠思深質隨神變」為韻
賦家：白行簡
至堅者石，最靈者人。何精誠之所感，忽變化而如神。離思無窮，已極傷春之目；貞心彌固，俄成可轉之身。
原夫念遠增懷，憑高流盼。心搖搖而有待，目眇眇而不見。絲蘿雖托，難立節以自持；金石比堅，故推誠而遂變。
徒觀夫其形未泐，其怨則深。介然而凝，類夫啟母之狀；確乎不拔，堅於王霸之心。
口也不言，腹兮則實。形落落以孤立，勢亭亭而迥出。化輕裙於五色，獨認羅衣；變纖手於一拳，已迷紈質。
矧乎石以表其貞，變以彰其異。結千里之怨望，含萬里之幽思。綠雲朝觸，拂峨峨之髻鬟；微雨暮沾，灑漣漣之珠淚。雜霜華於臉粉，脫苔點於眉翠。昔居人代，雖雲賦命在天；今化山椒，可謂成形於地。
於是感其事，察其宜。采蘼蕪之芳，生不相見；化芙蓉之質，死不相隨。冀同穴於冥漠，成終天之別離。
則知行高者其感深，跡異者其致遠。委碧峰之窈窕，辭紅樓之婉娩。下山有路，初期攜手同歸；闚戶無人，終歎往而不返。
嗟乎。貞誌可嘉，高節惟亮。同胚渾之凝結，異追琢而成狀。孤煙不散，若襲香於爐峰之前；圓月斜臨，似對鏡於廬山之上。形委化而已久，目凝睇而猶望。悲夫思婦於行人，莫不睹之而惆悵。
---
賦篇：金躍求為鏌鎁賦以「大冶無私祥金乃躍」為韻
賦家：白行簡
金有利用，躍而呈祥。騰沸渭之炎彩，耀赫奕之雄光。始則沉潛，將委形於鍛鑄；終能踴躍，求效用於鋒铓。
於是挺奇姿，奪良冶。歎凡目之莫辨，懼名工之或舍。既翕之在鎔，尚淵淪這未寫。進紫光而旁射，期遊刃以剸犀；烘赤氣而上衝，願成形於斬馬。
徒觀其扇巨橐，鑠利金。聲激射，勢浮沉。鳧氏傾耳以駭意，歐冶拭目以闚臨。
既而赫矣不常，爛然有待。紅霞聚蓄於穹穀，滄波跳出於溟海。風雷於是借威，日月為之揚彩。自殊美玉，豈韞櫝以沽諸；願比雕戈，庶因茲而礪乃。
若夫流精表異，變態無私。象君子有剛柔之性，同聖人不凝滯於時。蓮鍔尚融，若踴決雲之刃；雲鋒未鑄，如呈切玉之姿。
矧夫騰躍在中，發揚於外。君若銷形制器，我則保其堅貞；君若應用衛身，我則期於遠大。
懿其鑠為金而不離，效其祥而自殊。幸托跡於鎔範，希效質於規模。彼號巨闕，出昆吾。龍藻龜文，既已稱其昔有；指晉揮鄭，孰可使其今無。
嗟乎。光彩陸離，輝華彰灼。疑狂電之乍發，狀長星之不落。異十日之俱流，殊眾口之相鑠。精靈有感，不憚豐城之沉；神化無方，願繼延乎之躍。哂備物之鉤戟，恥分形於錢鎛。客有仰祥金以立誠，庶堅貞之有托。
---
賦篇：濾水羅賦以「濾彼水蟲疎而無漏」為韻
賦家：白行簡
羅之名兮惟一，羅之用兮不同。彼以獲禽為利，此以救物為功。象夫天而圓其外，體乎道而虛其中。執拯溺之心，忘乎雲鳥；表好生之德，及其水蟲。
觀其膺用之初，裁成之始。利物提挈，順時行止。夕掛於壁，若滿月之在天；曉用於人，狀圓荷之在水。
爾乃匪虛實，如有無。心寧勞於凝滯，體非憚於沾濡。伊紗燈之護蟲，則理齊而功倍；彼綸巾之漉酒，乃跡同而用殊。
若夫氣爽秋曉，景光春晝。臨桐井之銀床，近蓮塘之玉甃。於是銅瓶傾寫，金盆俯就。迸千點之珠光，垂一帶之冰溜。初疑散絲之雨，灑綠雲而亂飛；又似瀑布之泉，穿碧煙而下透。且夫環之勁鐵，取其堅而不朽；冪以輕紗，取其疏而無漏。彰妙用於不凡，表深仁而善救。濾顏生之瓢，水欲飲而徐清；漉範令之釜，魚將烹而獲宥。
然則開三面者，其仁未知；張一目者，其害有餘。曷若篩麼蟲而必礙，投勺水而皆虛。縱醯雞為解羅之鳥，舍並鮒為漏網之魚。斯則用資於生，不資於殺；仁在乎密，不在乎疏。
夫以道存仁恕，水何大而不濾。
物莫隱欺，蟲何微而風遺。雖焦螟之生必全，有以小為貴者；江漢之流雖大，盡可一以貫之。功且知其至矣，用寧憂於已而。
客有撫而歌曰：玉卮無當兮安可擬，風瓢有聲兮不足比。惟濾羅之用也大哉，故去此而取彼。
---
賦篇：舞中成八卦賦以「中和所製盛德斯陳」為韻
賦家：白行簡
卦惟體德，舞以象功。分其節於乾坤之位，列其畫於綴兆之中。相彼六爻，爰配數於六律；侔兹八體，俾叶義於八風。
原夫乍合乍離，進旅退旅，參於繇而九變無撓，辨於位而五方有序。作既自於天心，用必在夫君所。剛柔斯别，皆取象於負圖；俯仰可觀，各分行於曳緒。
爾其舞既備，位亦陳。贊陽和之啓蟄，助雷雨之解屯。卦始畫於庖犧，當皇唐貞元之歲；易咸列於宣父，在聖祖中和之辰。
度曲未終，變態無極。震艮以節其動止，離坎以分其南北。聞之者正性命而深和，覩之者守精微而不賊。繼虞韶之盡美，哂夏樂之慚德。
徵其本，察其儀。成於巽而德風備矣，變為兌而聖澤在斯。近取諸身，且表乎是則是傚；大合乎樂，孰謂乎不識不知。
矧夫作者既取諸身，演者必因於聖。諒曠代而莫覩，實於斯而為盛。其始也，取於卦而施諸人；其終也，觀其妙而通乎政。
是以契兹穆穆，異彼傞傞。象在於中，將致天地交泰；德形於外，以眀保合太和。
且夫周八佾而非美，漢五行而徒製。雖冠華秉翟於干戚之間，起索隠鈎深於天人之際。曷若容止合於彖象，幽賾殊乎卜筮。客有欣千載之一時，歌聖功而獻藝。
---
賦篇：石蘊玉賦以「溫潤積中英華發外」為韻
賦家：白行簡
高山穹崇，山有石兮，玉在其中。物不能自珍，綿千載而抵飛鵲；寶所以為異，貫四時而見白虹。積苔文而外翳，涵冰形而內融。煥乎有文，既自抱其堅白；敦兮在璞，將有俟於磨礱。
嗟夫。委質含章，藏暈晦跡。奇文於特達，韜善價於今昔。棄他山之下，未得輝乎滿堂；泛謂水之中，誰復知其盈尺。混清潤以潛潁，托層崖而委積。愛而不見，雖類懷寶迷邦；和而不同，終辨我心匪石。
懿夫石惟縝密，玉乃堅貞。孕明含粹，養素挺英。包其蒙，詎睹蕊兮之色；藏於密，誰識詘然之聲。
徒觀夫明其內，晦其外，諒可久而可大。
見其素，隱其華，若去泰而去奢。形委順而可轉，心抱忠而無瑕。暗然而彰，同夫珠媚於水；光而不耀，異乎金在於沙。
爾其玉方蘊藏，石未磨磷。氣中潛以育德，色旁達而示信。處於鑿鑿，則水折而方流；依彼岩岩，亦山輝而未潤。
照廡之光尚戢，截肪之色空存。昧識者但見其落落，精鑒者方辨其溫溫。石不能言，莫遇琢磨之力；玉未成器，難逢拂試之恩。
則知至寶在乎藏真，至德惡乎自伐。刳其心而白不受采，實其腹而間不容發。客有愛此堅貞，想其清越。歎時俗之莫顧，惜輝化之潛發。儻見采於一拳，庶無虞於再刖。
---
賦篇：沽美玉賦以「懐寶迷時豈曰君子」為韻
賦家：白行簡
美矣哉。有玉於茲，不磷不緇。韜而藏則傷乎秘寶，懷而匿又慮乎失時。是以露瑤華之炯爾，就朝市而沽之。
且以辨玉璞之名，目以見至珍之道。耀盈尺之燦燦，彰合拱之皓皓。使思之者睹於貞清，仰之者知乎堅好。首六瑞以為瑞，排眾寶而稱寶。
然後厥聲載路，厥價載聞。蘊十德以光代，先駟馬以薦君。
亦何必隱映其華，韜藏其美。行於魯謂迷邦之士，入於宋比越鄉之子。豈獨用為薦神，亦自以為厲已。
且時見玉而既重，玉待時而以諧。獻楚之忠誠必賞，求秦之價直非乖。自可覆之於櫝，鬻之於懷。間彼琅玕，照追師之笥；離於衣褐，裨天子之階。
寧令善價不再，良辰無幾。且遠於簪裾，永疏於筐篚。夫然，則玉工貽誚，君子不韙。韞藏之則爾，能求沽之則吾豈。
如垂棘之璧，不琢之珪。亦當出彼岩石，鬻此規攜。是以百爾之行，一與之齊。未有玉逢價而更惜，士於時而自迷。
然則事有可而必行，辭有為而焉說。道既危而思隱，善求顧而無伐。故沾玉者遵於賜言，待價者存乎子曰。沽哉。於斯文而蓋闕。
---
賦篇：澹臺滅明斬龍毀璧賦以「璧惡苟求人難力制」為韻
賦家：白行簡
璧之為寶也至珍，龍之為物也至神。蘊彼堅貞，由是見希於代；神其變化，胡不可畏於人。苟以力奪我寶，則必害及爾身。
原夫被褐而來，艤舟以濟。懷白璧為利涉，佩青蛇而自衛。光連曉日，若明鏡之高懸；影落深潭，狀白虹之初霽。孤棹才移於渡口，二龍見於波際。將至寶因此可求，謂匹夫於焉易制。
徒觀其迅雷鏗訇，狂電翕。轉清輝而陽景滅曜，噴風雨而晴空變色。拖尾乃無所遁逃，矯首則方將薦食。朱萍焉能施其術，佽飛莫得用其力。滅明乃挺利劍，整扁舟。驅天吳，北陽侯。壯誌奮而發植冠聳，瞋目張而眥裂血流。白刃下耀於淵室，紫氣上衝於鬥牛。左絕其脰，右摏其喉。擢錦繢之鱗，觸驚波而乍聚乍散；灑元黃之血，隨奔流而或沉或浮。既風恬而雨絕，俄霧廓而煙收。龍實最靈，孰可以威而讋；璧惟重寶，豈得不義而求。
既而弭波瀾，濟江幹。璧非人，願保全而莫可；人非劍，思耀武而誠難。
然後韞神邱，即長路。持拱璧而歎息，盼中流而回顧。豈不以懷寶者為物所求，恃力者為人所惡。
且龍實恃力，人惟懷璧。爾實我欺，我非爾惜。雖在時之攸重，諒於人而何益。聞老氏之誡，莫守乎滿堂；考聖人之清，不貴於盈尺。
遂投之河而神罔敢受，毀於岸而人莫敢有。紛然電散，謂齊後之碎連環；騞爾星分，同亞父之撞玉鬥。則知動不可妄，求不可苟。始則將害於人，終乃自貽伊咎。胡不伏水府而藏珠於頷，照昆山而銜耀於口故貪而斃也，誠罹有悔之凶；毀以棄之，安能無脛而走。嗟乎仁必有勇，信千古而不朽。
---
賦篇：新月誤驚魚賦以「在水如鈎有並垂綸」為韻
賦家：白行簡
纖纖之月兮濯影清流，淠淠之鱗兮妄意懸鉤。乍見之而深入，復瀺焉而誤遊。尋落餌，遲來舟。遊泳不安，頗似縱而方引；噞喁自失，疑已懸而未收。
當其照溪篁，興舟子。駭垂竿而亂動，訝半規而特起。諒不知夫月來，徒有虞於夕死。或跳躍無所，每健羨於脫泉；周旋不能，乍蹉跎於失水。且復走菱荇，觸洲沚。斂鬐鬛以曲全，高首目而圜視。
引耀方丈，形儀更真。掛影西南，盡迷元兔；與波上下，難晦紫鱗。雖類吳牛之喘月，獨喻文鰩之觸綸。
轉蕩其心，似迎其手。恐牽復於未濟，懼鉤深於善誘。同畏景惡跡之士，視於無形；異貪餌慕膻之徒，求之何有。
夕惕未已，宵迷不舒。每流浪而遷逝，願息陰以躊躇。豈將畏首與畏尾，亦將慎終而慎初。靄靄孤光，隔千里而共此；鰥鰥下視，雖擘波其焉如。
既而魄盡中流，光沉西海。猶愕眙於胡處，尚怵惕春安在。豈鵬化之質，不能奮飛；方魚服之時，每嗟危殆。
悲夫似是之疑，何莫由斯。況文竿晝引，緒繭宵垂。苟人謀之不輟，何天道之可闚。
安得遠猜機，漾修迥。笑明月而弄淪連，與狎歐而相並。
---
賦篇：斗為帝車賦以「運乎中央臨制四海」為韻
賦家：白行簡
惟斗之列，在天之中。象其車之為用，明乎運而不窮。爛然有光，隨月建而不忒；循環靡定，轉天道而潛通。
爾其自彼元功，彰乎真宰。輻輳而眾星有次，環回而周天可待。將臨無極，同樂禦之在君；隨轉無窮，異月輪之生海。
故得四時式序，九有皆臨。順乎軌而克陰陽之分，比於轂而正天地之心。
宛轉潛移，循環微至。周行不失於紀綱，順動罔差於躔次。何有象而著天，何無跡而行地。是使星辰日月之度，光不失三；春夏秋冬之期，時不愆四。
懿夫拱極昭彰，垂精耀鋩。將侔功於引重，在載德以知方。莫測車行，式瞻其上象；遙觀帝座，宛在彼中央。是動不過位，止無其常。作解疑夫監監，有耀想乎煌煌。
然則七星所臨，下土之分。度數必循於厚載，經行用昭其廣運。是以義將德比，動與化俱。廣覆之恩既博，致遠之道斯殊。輪不推兮，展雲鋒而罔懼；駕非馬也，曆天險而無虞。所以取轅轂，喻璿樞。見維北之運矣，豈指南而已乎。
猶一人之在上，而萬國之是制。規圓而輪轉罔差，鱗次而運行無替。遵不已之道，豈念窮途；駕自然之車，寧愁輿曳。是則天衢可陟，雲路有勢。幸見殊於輪扁之徒，不可使其功而效藝。
---
賦篇：以德為車賦以「至德之人有同車載」為韻
賦家：白行簡
人之蘊德兮唯車可同，載諸身兮運轉無窮。苟規模之不紊，在夷險以皆通。遊必有方，靡假顏生之禦；成之在我，寧煩奚仲之功。
原夫雕斫何勞，周旋不礙。得亨衢古道以方駕，將璞玉渾金而共載。廓情田而作路，終自東自西；調意馬以服箱，任或進或退。
且見其制非假手，用不由人。馳懿範而深疑軋軋，聽嘉聲而乍認轔轔。如榮晝錦之衣，便同華轂；儻被懸鶉之服，豈異椎輪。
是何輗軏無施，脂膏莫有。學海深而濡軌堪虞，詞林秀而養材自久。誨人不倦，初訝其役車不休；見賢思齊，豈憚乎挾輈而走。
莫不乍行乍止，載疾載徐。究其理而大矣，較其功而忽諸。程君之夢捧陽精，還同照乘；黃霸之惠如時雨，宛是隨車。
乃知德以飾身為規，車將載物是致。苟執德之不惑，故憑車而取類。善行而所去無跡，遵道而雖遠必至。功能救旱，喻流水以寧慚；美播惟馨，媲七香而何異。
大矣哉。妙才難問，良工在茲。曝腹而那殊炙果，書紳而乍認執綏。此車也，價雖擅於五行，應難比矣；數徒多於百兩，未足方之。
士有軌轍無逾，威儀靡忒。逢時期牽駕之用，抱素乏丹青之飾。儻題品之未遺，願為車而比德。
---
賦篇：狐死正丘首賦以「樂生戀木仁者之心」為韻
賦家：白行簡
狐者微物，死乃可珍。想彼邱而結戀，正茲首以歸仁。生也有涯，且不忘其本；死而無二，亦不喪其真。可以德於先哲，實聞言於古人。
原夫委化將終，微情有托。麵淇梁之窟穴，目武都之林壑。顧慕而首尾不差，向背而東西必度。死生契闊，知歸骨之莫從；視瞻無回，念舊鄉之可樂。
矧茲異質，蘊彼仁心。寧九尾之足尚，實三德而可欽。豈不以懷舊誠切，戀主誌深。等太公之於齊，終聞返葬；比莊舄之去越，尚發哀吟。
想夫溘爾數窮，隱然存盼。歎青邱之永廖，想南山之不見。其心懷土，望故處以增悲；惟首正丘，聊向隅而表戀。
知其戀本者合於禮，戀舊者繼乎情。何綏綏之陋質，葉仁人之美名。觀物化，感平生。頤指而千羊讓德，頭會而百獸慚獰。
徒觀其首也不回，心乎惟懇。殊聽冰而表智，異含沙而招損。正有芃之質，誌在慎終；委莫赤之容，仁無棄本。
想其美也，合於禮者。鄙賁首之牂羊，符戀主之良馬。觀跂行喙息之類，其數則多；察樂生念本之徒，斯情蓋寡。
繄茲獸之可奇，諒古今而稱之。死不擇音，嗟逐鹿於往日；生而隱霧，歎元豹於昔時。曷若懷念遠之感，軫去故之悲。異哉首邱之仁也，非眾類之等夷。
---
賦篇：五色露賦以「率土康樂之應」為韻
賦家：白行簡
惟上天之陰騭，至誠感通，靈液肇吉。能分五色之異，以候一時之出。祥風爍乎茂草，瑞景晞乎朝日。玄黃雜錯，綴玉樹以相鮮；丹紺交輝，映金盤而乍失。既能偶聖以呈貺，寜有普天之不率。
飛液花塢，流光蕙圃。青瑩玉綴，燦爛珠吐。靈藥訝仙童捧來，潤石疑女媧欲補。花禽拂著，宛如陳寶之雞；平野染成，煥若徐方之土。
當其金烏戢耀，玉兔騰光。夜寂空知警鶴，寒輕猶未為霜。徒想狀天，酒類神漿。豈辨彰施而披棘，尤分雜錯以沾裳。滿林嶺而霞駮，遍莓苔而錦章。自然鬱為天祚，慶我皇唐。何必徴勒畢之言，以為國泰；驗吉雲之說，乃辨時康。
嘉其風中煜爚，空際浮爍。綴瑤草以紛敷，泫庭柯而照灼。彼瀼瀼刺其感歎，此湛湛歡其宴樂。徒用興其詠歌，曾何覩其交錯。
未若含瑞表德，耀彩逢時。乍綺分於彼，或星合於兹。為陰陽之淳粹，作花木之葳蕤。喜氣度關，徒虛語耳；榮光出水，曷足方之。
是知天降休祥，聖為明證。淡汪濊之仁澤，得文質之善稱。天何言哉。國有感而善應。
